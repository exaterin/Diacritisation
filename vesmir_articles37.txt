Vědci byli přesvědčeni, že sociální hmyz, jako jsou včely, mravenci nebo čmeláci, mají většinu svého chování vrozenou. Nyní zjistili, že čmeláci si předávají naučený styl řešení složitého problému. Ze dvou stylů preferují jen jeden, i když oba slouží svému účelu stejně dobře. Podle vědců je to základ pro vznik jednoduché zvířecí tradice a kultury.
Bylo 10. března 1933, když tehdejší prezident Tomáš G. Masaryk v lánském zámku podepsal tuto zdravici. Patřila významnému botanikovi, mykologovi, a někdejšímu (v letech 1921 a 1922) rektorovi Univerzity Karlovy – profesoru Bohumilu Němcovi. Časopis Vesmír, jehož vydavatelem Němec od roku 1923 byl, zdravici uveřejnil na své titulní straně hned v březnu 1933.
Když se o rok později blíží prezidentská volba, Edvard Beneš, kterého si Masaryk přeje za svého nástupce, nemá v aktuální politické situaci šanci v prezidentské volbě uspět. Masaryk proto kandiduje opět, čímž 24. května 1934 znemožňuje stát se prezidentem komunistickému kandidátovi Klementu Gottwaldovi. Masaryk však už v té době byl velmi vážně nemocným člověkem, který krátce před prezidentskou volbou prodělal lehkou mozkovou příhodu, která se projevila na jeho neschopnosti citovat prezidentský slib zpaměti. Velmi brzy, patrně sledem dalších mozkových příhod, už v létě 1934 ztratil Masaryk postupně schopnost číst, psát a od září už i zřetelně artikulovat. Do toho velmi sílilo nacionalistické hnutí sudetských Němců, zastupovaných Sudetoněmeckou vlasteneckou frontou (Sudetendeutsche Heimatsfront, SHF) Konráda Nenleina a tajně finančně podporovaných z hitlerovského Německa. Hrozilo nebezpečí, že se hnutí – které se navenek tvářilo loajálně k Československé republice (aby zabránilo represím ze strany státu) –, zradikalizuje. Snahám zakázat hnutí zabránil slábnoucí prezident T. G. Masaryk. „Je-li jich tolik, násilí nepomůže, spíše naopak,“ uvažoval prezident.
Koncem května 1935 přišel šok. Volby do poslanecké sněmovny 19. května ovládli Henleinovi sudetští Němci (kteří 30. dubna 1935 přejmenovali SHF na Sudetendeutsche Partei). Hlasy od 1,25 milionu lidí je vyšvihly na první místo se ziskem 15,2 % hlasů. Pro Československo to znamenalo značné vnitřní, ale i mezinárodní oslabení v situaci, kdy už těžce nemocný prezident nemohl být tou pevnou součástí vedení státu, která byla v této době tolik potřebná. Zásadní však byla otázka nástupnictví. V následujícím půlroce začaly postupně krystalizovat možnost Masarykovy abdikace a příprava na předání moci. Masarykem podporovaným kandidátem byl ministr zahraničí Edvard Beneš, jehož pozice již částečně zesílila, ale stále měl velké množství nepřátel, s jejichž podporou ve volbě prezidenta nemohl počítat. Přesto se intenzivně připravoval.
Stejně se však připravovali i Benešovi odpůrci a usilovně hledali protikandidáta. Klement Gottwald to být nemohl (od srpna 1934, kdy na něj byl vydán zatykač, byl v exilu v Sovětském svazu; do vlasti se vrátil až v únoru 1936), strany snažící se o změnu v politickém vedení státu proto usilovně hledaly Benešova protikandidáta. Našly jej v uznávaném botanikovi a mykologovi profesoru Bohuslavu Němcovi. Tento muž krom vědecké kariéry, během níž se stal v letech 1921 a 1922 rektorem Univerzity Karlovy (a roku 1923 obnovitelem, resp. vydavatelem časopisu Vesmír), patřil také k politikům první republiky. V letech 1918 až 1929 byl nejprve poslancem a pak i senátorem za národní demokracii, ze které ale vystoupil poté, co v polovině 30. let vplynula do nacionalisticky orientované strany Národního sjednocení. Nyní byl tedy Němec nestraníkem, který se už od počátku existence Československa profiloval jako okázalý český nacionalista, pro něhož bylo vše německé trnem v oku, jak dokládají jeho projevy v parlamentu (jejich výňatky ostatně na podzim 1935 začal dobový tisk zásobovat své čtenáře, aby Němcovu osobnost představil). To byl problém především pro Henleinovu Sudetoněmeckou stranu a také nacionalistickou Hlinkovu slovenskou lidovou stranu.
Do toho prezident Tomáš Garrigue Masaryk 14. prosince 1935 oznamuje, že se vzdává svého úřadu. Události tím nabraly rychlý spád a následující čtyři dny představovaly zcela zásadní sled událostí, v nichž se rozhodovalo, kdo bude budoucím prezidentem.
Šestice protibenešovsky laděných pravicových stran utvořila pakt s názvem Prosincový blok. Tvořily jej vedle Republikánské strany zemědělského a malorolnického lidu (Agrárníci), Československé živnostensko-obchodnické strany a Národního sjednocení také Národní obec fašistická, Hlinkova slovenská ludová strana a Sudetoněmecká strana. Společnost to byla velmi pestrá a z dnešního pohledu i dost toxická, když uvážíme, že Adolf Hitler (který se stal říšským kancléřem v lednu 1933, tedy dva měsíce před tím, než Masaryk napsal citovanou zdravici profesoru Němcovi) už v té době krvavě upevňoval svou moc v Německu (např. Noc dlouhých nožů v létě 1934) a agresivní rétorikou útočil na Československo.
Prezidentským nominantem Prosincového bloku se stal už zmíněný vydavatel Vesmíru a profesor Karlovy univerzity – Bohumil Němec. Pro vnitřní rozpory mezi stranami se však blok rozpadl a profesor Němec, který aspiraci na prezidentský úřad vázal na silnou podporu bloku, svou kandidaturu den před volbou stáhl. Přesto následujícího dne, 18. prosince 1935, obdržel od volitelů 24 hlasů, zatímco Beneš získal hlasy 340 poslanců a senátorů.
Mladí jedinci krevety druhu Alpheus heterochaelis sklapnou čelisti klepet se zrychlením 580 kilometrů za sekundu-2. To je dvacetkrát vyšší zrychlení, než jaké vyvinou dospělí jedinci. Voda vypuzená klepetem vyvolá fyzikální fenomény jako kavitace a sonoluminiscence.
Objev předávání chloroplastů pylovými zrny mění naše představy o dědičnosti vloh uložených v buněčných organelách a otevírá nové možnosti pro šlechtění zemědělských plodin.
V roce 2023 jsme vstoupili do druhé dekády využívání technologie CRISPR-Cas-9, která zahájila revoluci v genovém inženýrství. Co přineslo desetiletí s „krisprem“? Na co se můžeme těšit a čeho bychom se měli obávat?
Genoví inženýři vyzbrojili viry proti bakteriím. Dali jim arzenál, který v přírodě používají naopak bakterie proti virům. Tým nobelistky Jennifer Doudnaové ale zjistil, že je to tak trochu nošení sov do Athén, protože v přírodě tvoří bakteriální CRISPR nedílnou součást tisíců virů. Ty používají CRISPR jako mocnou zbraň k vzájemným válkám. Virové CRISPRy jsou obrovským příslibem pro genové inženýrství.
Smrtelnou, dědičnou Pompeho chorobu, které těžce postihuje už novorozence, léčili lékaři ještě před narozením dítěte tak, že postiženému plodu podávali speciální enzym. V čem metoda spočívá a jaké z ní plynou možnosti pro medicínu, to komentuje profesor Jaroslav Petr.
Grantová agentura České republiky (GA ČR) každoročně obdrží do svých soutěží přes tři tisíce návrhů projektů ze všech oblastí základního výzkumu. Vybrat z nich ty nejlepší pomáhá více než 400 uznávaných odborníků. S ohledem na končící funkční období přibližně poloviny z nich v březnu 2023 vypisuje GA ČR výzvu na nominace do hodnoticích panelů. Systém byl oproti předchozím letům zjednodušen elektronizací přihlášky a přidáním možnosti samonominace. Přihlásit se je možné do 15. prosince 2022.
„Bez poctivé práce panelistů by GA ČR nemohla fungovat. Jsou to odborníci, kteří důkladně prostudují všechny podané návrhy projektů a porovnají je mezi sebou. Následně doporučí ty, které by měly být financovány,“ řekl předseda GA ČR doc. Petr Baldrian. „Abychom mohli do našich panelů vybrat co možná nejvíce vynikajících odborníků, rozhodli jsme se letos nově umožnit také takzvané samonominace – přihlásit se může každý, kdo splňuje základní kritéria. Každý, jehož projekt byl někdy vybrán k financování, by měl podle svých možností přispět k hodnocení projektů jiných vědců.  Samozřejmě i nadále vítáme nominace odborníků ze strany vědeckých institucí.“
V GA ČR působí 39 hodnoticích panelů sdružených do 5 tematických oborových komisí. Celkem v nich působí přes 400 odborníků na dané oblasti, kteří každoročně hodnotí návrhy projektů základního výzkumu v soutěžích Standardní projekty, POSTDOC INDIVIDUAL FELLOWSHIP a Mezinárodní projekty.
Staňte se členy hodnoticího panelu GA ČR
Nová studie španělských vědců ukazuje, že cílené zásahy do dědičné informace pomocí metody CRISPR/Cas9 může zvyšovat rizika vzniku nádorového bujení. Je tzv. editace genomu bezpečná? A jaká rizika při jejím používání hrozí?
V ledu letošního roku svět obletěla zpráva, že američtí lékaři transplantovali srdce geneticky modifikovaného prasete 57letému pacientovi s těžkou srdeční arytmií. O dva měsíce později pacient zemřel a vědci od té doby zkoumají, proč. Na sérii článků k tématu teď navazuje profesor Jaroslav Petr komentářem aktuálních zjištění, ze kterých vyplývá, že srdce geneticky modifikovaného prasete vykazovalo po transplantaci lidskému pacientovi nečekané abnormální funkce.
Modified pig-to-human heart transplant showed unexpected changes of the conduction system | American Heart Association, říjen 2022.
Náhoda přivedla vědce na stopu zvláštního chování čmeláků zemních (Bombus terrestris). Experimenty, jejich výsledky zveřejnil vědecký časopis Animal Behaviour, svědčí nejen o tom, že si čmeláci hrají, ale že si tím dělají radost.
Diskuse časopisu Vesmír, Přírodovědecká fakulta Masarykovy univerzity a CEITEC MU o minulosti, přítomnosti a budoucnosti naší krajiny a o vlivu člověka na ni od lovců-sběračů po dnešek.
Za zády máme minulost a hledíme do budoucnosti. Doba je rychlá, ale právě proto je užitečné se občas ohlédnout. Poznání minulosti je důležitým klíčem k porozumění současným trendům. Zvlášť silně to platí pro krajinu, která je pro svou velikost a povahu interakcí mimořádně setrvačným systémem. Je důležité, jakou krajinu předáme blízkým i vzdáleným potomkům, protože co se pokazí, to se bude jen těžko napravovat. Záleží na našich konkrétních rozhodnutích, která by ale neměla být ve výlučné kompetenci nějaké konkrétní odbornosti. Jde naopak o výsostně mezioborový problém. Nad minulostí krajiny se proto společně zamýšlejí botanici, zoologové, paleoekologové a archeologové.
Michal Horsák, PřF MU (web, články ve Vesmíru)
	malakologie, ekologie společenstev a kvartérní paleoekologie
Milan Chytrý, PřF MU (web, články ve Vesmíru)
	diverzita a ekologie rostlinných společenstev
Lucie Juřičková, PřF UK (web, články ve Vesmíru)
	recentní i kvartérní malakologie
Jiří Macháček, FF MU (web, článek ve Vesmíru)
	archeologie raného středověku, archeologická metodologie
Jan Roleček z Botanického ústavu AV ČR a PřF MU se nakonec kvůli nemoci nemohl zúčastnit.
Petr Pokorný, Centrum pro teoretická studia UK a AV ČR (web, články ve Vesmíru)
	paleoekolog, člen redakční rady Vesmíru
Diskuse se uskutečnila v pondělí 7. listopadu 2022 v atriu brněnského CEITEC MU.
Zvířata s lidskými buňkami v těle navozují v naší mysli asociace s románem „Ostrov doktora Moreaua“ od H. G. Wellse. Mohou nám však významně napomoci při studiu nejrůznějších onemocnění a hledání účinné léčby. K nejkontroverznějším patří bezpochyby zvířata, která nesou lidské buňky v mozku nebo v pohlavních žlázách. Velká diskuse se rozhořela kolem potkanů s významným zastoupením lidských neuronů v mozkové kůře.
Po experimentu, který částečně obnovil životní pochody v mozku odebraném před několika hodinami praseti, přichází tým z Yaleovy univerzity s obnovou funkcí životně důležitých orgánů v těle prasete hodinu po zástavě srdce. Experiment nás staví před otázku, kdy končí lidský život, a zároveň otevírá nové cesty ke zvýšení kvality orgánů používaných k transplantacím.
Andrijevic D. et al.: Cellular recovery after prolonged warm ischaemia of the whole body. Nature 608, 405–412, 2022, DOI: 10.1038/s41586-022-05016-1.
Kozlov M.: Pig organs partially revived in dead animals — researchers are stunned. Nature 608, 247–248, 2022, nature.com/articles/d41586-022-02112-0.
1872: Ruský přírodozpytec Miklukha Maklan, který z nařízení ruské geografické společnosti pravě v Nové Guinei meškal, zem[řel]. tamtéž koncem m[inulého]. m[ěsíce].
(Vesmír 1, 262, 1872/25)
2022: Rád bych po 150 letech opravil tuto dvojnásobnou chybu, které se Vesmír dopustil. Ale popořádku.
Opravou první je jméno toho muže. Je jím Nikolaj Nikolajevič Miklucho-Maklaj - ruský etnograf, antropolog a cestovatel, kterého na Novou Guineu přivezla 19. září 1871 korveta Viťaz ruské Baltské flotily. V Zátoce astrolábu (angl. Astrolab Bay) si zbudoval chatrč, začal se seznamovat s domorodci a zkoumat jejich zvyky. V pondělí 13. srpna 1872, kdy si čtenáři Vesmíru četli zprávu o Maklajově skonu, si 25letý vědec zapsal do svého expedičního deníku:
„Zdržoval jsem se doma a psal antropologické poznámky, které chci poslat akademiku Baerovi. Zavítalo ke mně výjimečné množství lidí ze všech okolních vesnic; tentokrát to byli samí ‚tamo boro‘ (dospělí muži) a obrátili se na mne se zajímavou žádostí: chtěli, abych zůstal navždy mezi nimi, abych si vzal za manželky, kolik žen budu chtít, a přestal myslet na odjezd do Ruska nebo kamkoliv jinam. Mluvili o tom s takovou vážností a jeden po druhém opakoval totéž, že bylo zřejmé, že za mnou s tímto návrhem přišli po dlouhých poradách. Odpověděl jsem jim, že jestli odjedu (nebyl jsem si tím však sám docela jist), určitě se k nim vrátím a že ženy nepotřebuji, protože moc povídají a vůbec jsou příliš hlučné, což Maklaj nemá rád. Má slova je neuspokojila docela, ale v každém případě je potěšil tabák, kterým jsem podělil členy delegace.“[1]
Z čehož je zřejmé, že když do Zátoky astrolábu 19. prosince 1872 vplul ruský klipr Izumrud, jehož posádka přijela vyzvednout přírodovědcovy ostatky, našla živého Maklaje, který právě nepřekypoval nadšením pro návrat do vlasti. Nakonec s ohledem na své zdraví a potřebu publikovat výzkumy odplul, aby se znovu vrátil
Dlužno říct, že Vesmír nebyl sám, kdo informací o Maklajově smrti šlápl vedle. Převzal ji z dobového tisku,[2] kde také zřejmě vznikla i zkomolenina Maklajova jména.
Říká se, že ten, jehož úmrtí je ohlášeno ještě za jeho života, bude žít dlouho. Miklucho-Maklajovi je důkazem, že je to jen bezobsažné rčení. Zemřel 14. dubna 1888 ve věku pouhých 41 let.
[1] Citováno dle Vesmír 79, 650, 2000/11.
[2] Přinejmenším ji 6. (18. července) 1872 zveřejnily „Sankt-Petěrburskije Vědomosti“.
Samci savců včetně mužů si ve varlatech vyrábějí toxický plyn. S jeho pomocí chrání spermie před poškozením v nepříznivých podmínkách.
Všem zájemcům o širší souvislosti mezi vědou a světovým děním byla určena veřejná diskuse o transformaci energetiky pod tlakem klimatické změny a ruského útoku na Ukrajinu, která proběhla ve středu 25. května 2022.
Čínským genetikům se podařilo přivést na svět myš, která se vyvinula z neoplozeného vajíčka. Savci jsou proti takovému vývoji od přírody důkladně pojištěni. Tyto zábrany se podařilo překonat cíleným „přebalením“ dědičné informace myšího vajíčka.
Krysa Maclearova (Rattus macleari) žila na Vánočním ostrově a vyhynula před sto lety. Genetici nyní přečetli její genom a zjišťovali, zda by ji mohli vrátit do života rozsáhlou úpravou genomu obyčejných potkanů. Je to dobrý nápad?, ptá se ve svém komentáři prof. Jaroslav Petr.
„Pod svícnem je nejvíc tma“ – a jen málokterá stránka poznávání světa kolem nás to ilustruje tak úderně jako naše poznání některých zákoutí prostředí nám nejbližšího. Tedy měst, včetně jejich přehlížených „vnitřních periferií“ (Vesmír 100, 268,  2021/4). Podobný osud „míjení bez povšimnutí“ donedávna stíhal, a to globálně, i život urbanizovaných opeřenců (Vesmír 94, 414, 2015/7). Až do přelomu tisíciletí byla urbánní ornitologie bez nadsázky Popelkou. Ta však povyrostla raketovým tempem – v dnešní době totiž vychází každoročně více odborných prací o ptácích měst než za celé předešlé století dohromady.
Způsobů, jak splatit městský poznávací dluh našim sousedům opeřencům, je více. Kromě četných odborných článků je to i přístup založený na zapojení veřejnosti. Tedy amatérských ornitologů, kteří sbírají cenná data ve svém volném čase – a co je klíčové, i v měřítku, které se vymyká možnostem nevyhnutelně omezeného počtu profesionálů (Vesmír 90, 382, 2011/7). Díky občanské vědě (citizen science) vznikly takové projekty jako je Nářečí českých strnadů (Vesmír 92, 250, 2013/5) či projekty zaměřené právě na slepou skvrnu ornitologie – městské atlasy hnízdního rozšíření ptáků.
Takových publikací máme u nás zatím poskrovnu: po skvěle zpracovaném atlasu pražském1) (Vesmír 82, 594, 2003/10), který vyšel těsně po přelomu tisíciletí, následoval v odstupu jen pár let atlas pardubický2). Až po patnáctileté mezeře se tisku dočkal třetí český atlas, královehradecký.
Knihu uvádí pro podobné publikace standardní sekvence kapitol. Přehled na téma „proč a jak jdou ptáci do měst“ je sice stručný, nicméně výstižný a aktuální. Historie ornitologických bádání v Hradci pak zaujme zmínkou o vůbec prvním autorovi z našeho území, jemuž snad lze připsat charakteristiku „ornitolog“ – Bohuslavu Balbínovi (17. stol.). První tři odstavce v této kapitole jsou věnovány trojici badatelů, jejichž charakteristiky výstižně odrážejí, jak se ornitologie během staletí vyvíjela: B. Balbín byl polyhistor, J. Jelínek myslivec a F. Mocek oolog. Následná kapitola, shrnující prameny informací o výskytu opeřenstva H. Králové, dokládá důslednost autorů i pestrost zdrojů – kromě očekávatelných publikací tu najdeme i muzejní sbírky (vycpanin i vajec) či statistiky úlovků.
Hlavní část knihy tvoří přehled zjištěných druhů. Ty jsou rozděleny do tří částí – druhy hnízdící pouze v minulosti (do přelomu 20. a 21. století), druhy hnízdící v současnosti a druhy nehnízdící (z hlediska urbánního prostředí lze většinu z nich považovat za zatoulance). U každého druhu najdeme přehledné srovnání jeho výskytu a míry prokázanosti hnízdění v době prvního (1985–1989) a druhého (2009–2015) hradeckého mapování. Výsledky jsou přehledně srovnány se závěry atlasů Prahy, Pardubic i Brna (předběžné výsledky, dosud nepublikované) a také celorepublikovými atlasy z mapování v letech 1985–1989 a 2001–2003. Bohužel – ale pochopitelně – chybí srovnání se zbrusu novým národním atlasem,3) který spatřil světlo světa až po atlasu královehradeckém.
Úctyhodný je počet zjištěných druhů – historicky celkem 247 (ale včetně raritních zatoulanců). Podobně překvapí i počet druhů u nichž bylo hnízdění prokázáno, nebo bylo alespoň pravděpodobné – 137. Pro srovnání: totožný počet druhů bude obsahovat připravovaný brněnský atlas.4) Ještě více nečekané je srovnání s pražským atlasem: přestože v něm sledovaná plocha byla větší (stejně tak jako v brněnském atlase), počet mapovatelů byl řádově vyšší (150 oproti pouhému tuctu) a Praha sluje pestrostí biotopů ve svém intravilánu, uvádí pražský atlas pouze 127 druhů.
Podobná srovnání jsou však velkou slabinou mapovacích atlasů. Metodika vždy ovlivňuje výsledky. A nejen metodika, ale i výzkumné úsilí není v různých atlasech srovnatelné. A dokonce ani uvnitř atlasů: na druhém hradeckém mapování se podílelo více pozorovatelů, po více hnízdních sezón a na větší ploše než na mapování prvním (podobně nekonzistentní je i pražský atlas). Autoři tento nedostatek diskutují i jako možnou příčinu zjištění, že počet hnízdících druhů v rámci jejich města od prvního do druhého mapování stoupl (s. 351). Jen slovně odůvodněný závěr autorů, že srovnání přece jen je v pořádku, nepovažuji za úplně přesvědčivý: k dispozici jsou přece původní „syrová“ data a neměl by být žádný problém z druhého sčítání vyloučit data z mapovacích čtverců, které nebyly sčítány v prvním mapování, a stejně tak data z posledních dvou let (takže by zůstala data za pět hnízdních sezón, tak jako u prvního mapování). K úplné standardizaci by to nevedlo, ale byl by to podstatný krok správným směrem, který by dodal srovnání obou mapovacích období na věrohodnosti.
Stejným problémem nestandardizace je postižena analýza, která má doložit nárůst počtu ptačích druhů v našich městech během posledních 80 let (s. 359). Problém je v onom množném čísle: různá města se podstatně liší svou plochou. Navíc se plocha daného města v čase také mění (v analýze např. figuruje Praha roku 1944 i 2002). Plocha, sama o sobě, je klíčovou determinantou druhové pestrosti. Navíc na ní návazně roste i diverzita biotopů, která je dalším zásadním faktorem určujícím druhovou diverzitu. Bez odfiltrování vlivu plochy (a bez zohlednění vlivu opakovaného měření týchž měst, tedy problém nezávislosti dat) je prostá analýza časového trendu zavádějící.
V kapitole o klimatických podmínkách (s. 29) by jistě čtenář ocenil srovnání klimatických charakteristik mezi oběma sledovanými obdobími. Jak autoři správně zdůrazňují v jiné z úvodních kapitol, podnebí měst se od klimatu přilehlé zemědělské krajiny zásadně liší. Právě tato odlišnost je jednou z hlavních příčin ptačí synantropizace – což znamená, že i historické změny podnebných podmínek uvnitř měst by měly mít podstatný vliv na složení ptačích společenstev. Klimatická data jsou samozřejmě k dispozici a přímo volají po rigorózní statistické analýze, která by si vzala na paškál vysvětlení časových kvantitativních změny v ptačí osádce Hradce Králové.
Srovnání přírodních podmínek a biotopů města ve 20. a 21. století (s. 32) je sice kvantitativní, ale porovnává současnost (2016), která je relevantní pro druhé mapování (2009–2015) s obdobím daleko v minulosti (1928), které pro první mapování (1985–1989) relevantní není. Jak však autoři vysvětlují později (s. 34), data pro období prvního mapování paradoxně nejsou k dispozici.
Podobné výtky však nejsou specifické pro recenzovaný atlas – o to jsou důležitější pro jakékoli atlasy budoucí. Včetně budoucích atlasů královehradeckých, pardubických, pražských atd. – smyslem hnízdních atlasů totiž není dokumentovat stávající stav: zjištěný obrázek už ostatně v okamžiku, kdy jde kniha do tisku, neplatí. Nakonec ve městech „stálého“ není nic, nestálost je podstatou města. Smysl hnízdní atlasy získávají až v kontextu dalších sledování – až srovnáním z odstupu let lze odhalit dlouhodobé trendy ptačích populací. Hradecký atlas takové srovnání nabízí. Ale to je jen první krok…
Kdybych hnízdní atlas ptáků Hradce Králové dostal do ruky v počátcích svého flirtování s ornitologií, díval bych se na něj jistě jinak – statistické odfiltrování vlivu plochy měst ve výše zmíněné analýze bych požadoval stěží. Knihu bych vzhledem k rozsahu, obsahu i formě – např. četné fotodokumentace (ne)obvyklých umístění hnízd v městském prostředí – určitě považoval za iniciační. Ani bych nemusel mít v Hradci trvalé bydliště. To ostatně nemám ani v Praze, přesto je pražský hnízdní atlas už skoro dvě desetiletí mezi knihami, ke kterým se vracím často a rád. Přilákání nových rekrutů cechu ornitologického je jedním z potenciálů, které má i nový královehradecký atlas.
Před téměř dvěma dekádami recenzoval Zdeněk Veselovský už zmíněný Atlas hnízdního rozšíření ptáků Prahy (Vesmír 82, 594, 2003/10). Dovolím si svou recenzi Ptáků Hradce Králové uzavřít větou vypůjčenou od klasika: „Vznikl úctyhodný přehled, který se v budoucnu jistě stane vzorem pro podobné práce v dalších městských aglomeracích.“
1) Fuchs R., Škopek J., Formánek J., Exnerová A.: Atlas hnízdního rozšíření ptáků Prahy. Česká společnost ornitologická, Praha 2002.
2) Vránová S., Lemberk V., Hampl R.: Ptáci Pardubic. Východočeská pobočka České společnosti ornitologické a Východočeské muzeum v Pardubicích, Pardubice 2007.
3) Šťastný K. et al.: Atlas hnízdního rozšíření ptáků v České republice 2014–2017. Aventinum, Praha 2021
4) https://www.jmpcso.cz/index.php/co-delame/mapovani-ptaku-brna/
Stačil jediný den léčby a z pahýlu amputované nohy dorostla funkční noha. Pacientkou byla žába drápatka vodní (Xenopus laevis), léčebnou substancí pětice molekul, které žábě pomohly s tím, co jí příroda běžně nedovoluje. Povede jednou experiment až k užití v humánní medicíně? Nad tím se ve svém komentáři zamýšlí profesor Jaroslav Petr.
Narůstající odolnost (rezistence) hmyzu vůči insekticidům představuje problém nejen pro zemědělce chránící úrodu před škůdci, ale také pro boj s hmyzími přenašeči chorob, jako je malárie nebo horečka dengue. V laboratorních podmínkách dokázali vědci hmyzu vrátit vnímavost hned k několika hubícím prostředkům.
Vědci a lékaři z Alabamské univerzity transplantovali ledviny geneticky modifikovaného prasete pacientovi, který byl pět dní ve stádiu mozkové smrti. Výsledky ukazují možnou cestu, jak řešit celosvětový nedostatek orgánů od lidských dárců.
Ledvina je prvním orgánem, který se u člověka podařilo úspěšně transplantovat. Stalo se tak v roce 1950, kdy americký chirurg Richar Laweler pacientčinu nefunkční ledvinu nahradil orgánem zemřelé ženy. Dnes jsou transplantace ledviny nejčastějším transplantačním zákrokem. V Česku lékaři každoročně provedou na 500 těchto výkonů. V celé Evropské unii číslo překračuje 21 000 transplantací ledvin, na celém světě se pak odhaduje každoroční počet transplantací na 90 000. Přesto je dárcovských orgánů nedostatek. V chudších částech světa proto mladí muži z existenčních důvodů podstupují operace, při nichž je jim za úplatu odejmuta jedna zdravá ledvina a ta následně transplantována bohatým pacientům z průmyslově vyspělých zemí. V některých oblastech jihovýchodní Asie je tento „obchod“ značně rozšířený. Pomůže nový způsob získávání orgánů vhodných pro transplantaci jeho existenci omezit?
Američtí lékaři transplantovali srdce geneticky modifikovaného prasete 57letému pacientovi s těžkou srdeční arytmií. Půjde o průlom v transplantační medicíně?
Vědci z Vermontské, Tuftsovy a Harvardovy univerzity objevili novou formu biologické reprodukce a vytvořili sebereplikující se živé roboty. Tyto počítačem navržené organismy vyrobené z žabích buněk shromažďují jednotlivé buňky uvnitř „úst“ ve tvaru písmena C – a vypouštějí vzhledově i pohybově podobná „miminka“. Jak celý proces funguje, popisuje prof. Jaroslav Petr.
Má softwarový inženýr, miliardář a filantrop co říci k tak odbornému a komplexnímu tématu, jakým je řešení klimatické krize? Možná budete překvapeni. Ve spolupráci s nakladatelstvím Jan Melvil Publishing vám přinášíme ukázku z knihy Billa Gatese Jak zabránit klimatické katastrofě.
Ve spolupráci s nakladatelstvím Jan Melvil Publishing vám přinášíme ukázku z nové knihy Šum psychologa Daniela Kahnemana, nositele Nobelovy ceny za ekonomii z roku 2002 a autora knihy Myšlení, rychlé a pomalé. Spoluautory novinky jsou profesor strategií na mezinárodní obchodní škole HEC v Paříži a lektor na Saïd Business School Oxfordské univerzity Olivier Sibony a profesor práva na Harvardově univerzitě Cass R. Sunstein.
Představte si skupinu kamarádů, kteří přišli na střelnici. Ve střelbě na terč soutěží ve čtyřech týmech po pěti. Všichni používají stejnou pušku a každý má jednu ránu. Na obrázku č. 1 vidíte jejich výsledky.
V ideálním světě by každá rána zasáhla střed terče.
Týmu A se to téměř podařilo. Své rány trefili do těsné blízkosti středu a dosáhli téměř perfektního výsledku.
Výsledky týmu B nazýváme zkreslené, neboť jejich rány cílily systematicky mimo střed.1) Z obrázku je patrná konzistentnost zkreslení neboli biasu, což umožňuje určitou predikci. Kdyby teď měl střílet další člen tohoto týmu, tipneme si, že rána půjde do podobného místa jako prvních pět. Konzistentnost zkreslení nám také okamžitě vnukne nějaké přirozené vysvětlení: možná měla jejich puška ohnutou hlaveň.
Výsledky týmu C nazýváme zašuměné, protože je v nich široký rozptyl. Nevidíme tu žádné výrazné zkreslení, rány jsou rozmístěny rovnoměrně kolem středu. Kdyby teď měl znovu střílet člen tohoto týmu, netušili bychom, kam jeho rána půjde. Navíc nás ani nenapadá zajímavá domněnka, která by výsledky týmu vysvětlila. Pouze je nám jasné, že jeho členové mají špatnou mušku. Nevíme však, proč jsou jejich rány tak zašuměné.
Výsledky týmu D jsou zároveň zkreslené i zašuměné. Podobně jako v případě týmu B mířili jeho členové systematicky mimo cíl a stejně jako u týmu C jsou jejich rány značně rozptýlené.
Tato kniha však není o střelbě na terč. Naším tématem jsou chyby lidského úsudku. Zkreslení a šum – tedy systematické odchylky a náhodný rozptyl v našich soudech – představují různé složky těchto chyb. Rozdíl mezi nimi dobře ilustrují střelecké terče.
Střelba na cíl poskytuje příhodnou metaforu, jak může v lidském úsudku docházet k chybám, a to zejména v různých rozhodnutích, která lidé činí jménem organizací. V těchto situacích nacházíme dva základní typy chyb znázorněné na obrázku č. 1. Některé úsudky jsou zkreslené, neboť systematicky cílí do podobného místa mimo střed terče. Jiné úsudky jsou zašuměné, neboť lidé, kteří by měli v určitých situacích usuzovat stejně, umisťují své úsudky do velmi rozmanitých částí terče. Mnohé organizace jsou pak ve svém rozhodování bohužel zatíženy jak zkreslením, tak šumem.
Dovolujeme si Vás srdečně pozvat na konferenci na počest Ivana M. Havla (11. 10. 1938–25. 4. 2021), kterou společně pořádají Centrum pro teoretická studia UK a AV ČR, Fakulta humanitních studií UK, Knihovna Václava Havla a časopis Vesmír.
Když letos Ivan M. Havel zemřel, uvědomili jsme si opravdu naplno – my, kdo jsme ho znali a kteří jsme s ním tak či onak spolupracovali – jak mimořádnou osobnost jsme ztratili. „Nejvíc ho, myslím, bavilo sedět u stolu a poslouchat, jak se respektovaní vědci hádají. A jak z té hádky pozvolna vyvstává nějaké zásadní téma, jak se z ní rodí myšlenka,“ napsal ve své vzpomínce David Storch, který po něm na dlouhou řadu let převzal ředitelování Centra pro teoretická studia. Abychom uctili Ivanovu památku a připomenuli si jeho jedinečnou úlohu, rozhodli jsme se uspořádat vědeckou konferenci, které by se snad on sám rád zúčastnil – tedy nepříliš formální debatu k tématům, která mu byla blízká, v prostorách, kde by nejspíš on také rád seděl, s lidmi nejrůznějších oborů, se kterými si rád povídal.
Fascinovaly ho možné souvislosti mezi různými vědními obory, což ho mimo jiné znovu a znovu přivádělo k radikální vědecké sebereflexi. Konference by měla pokrýt čtyři oblasti, kterým se Ivan M. Havel dlouhodobě věnoval nebo ke kterým nedávno významně přispěl (viz program níže).
Poněkud zvláštní dovoz asijských slonů na práci do Afriky sice připomíná příslovečné „nošení dříví do lesa“, přitom se tento pokus v minulosti několikrát opakoval. Proč a s jakým úspěchem?
Pracovní (a kdysi váleční) sloni nejsou „plnohodnotnými“ domestikanty, protože nám sice přinášejí užitek a jsou krotcí, ale jejich chov stále stojí na odchytávání divokých jedinců. U těchto slonů neproběhla plnohodnotná selekce určitých vlastností, což je i důvodem, proč nemáme žádná sloní plemena. Domácí zvíře by se mělo rozmnožovat a být užitelné rychle, což slon nesplňuje – posuďte sami: dva roky březosti, slůně potřebuje matku alespoň pět let a mladý slon je použitelný od zhruba patnácti let. Je-li pracovní slon (preferované jsou samice) schopen plnohodnotného pracovního výkonu nějakých třicet let, pak množení v lidské péči není ekonomicky rozumnou strategií.
Trvající poptávka po odchycených slonech však alespoň možná vedla k částečné toleranci divokých jedinců – soudě podle toho, jak špatně si stojí divocí předci jiných domestikantů (např. divoký jak, velbloud, asijští buvoli nebo afričtí osli, o pratury jsme přišli úplně, k vyhynutí divokých koní nechybělo málo).
Ještě před pár tisíci lety se asijští sloni (s českým jménem slon indický) vyskytovali od Blízkého východu (Sýrie, Mezopotámie) po východní Čínu a Sundské ostrovy (Sumatra, Borneo a Jáva), africké druhy pak v celé subsaharské Africe, v Atlasu a ve východním Egyptě a Núbii. Asijští sloni postupně vymizeli na Blízkém východě, Jávě a ve většině Číny a afričtí sloni ze severních částí svého areálu. Dodejme, že u afrických slonů lze rozlišit dva druhy – slona pralesního a slona savanového, a všechny tři druhy jsou od sebe dobře rozeznatelné, což umožňuje s pomocí dobových vyobrazení slonů zrekonstruovat, jak a které slony lidé v minulosti využívali.
Slon indický byl „domestikován“ na Indickém subkontinentu zhruba před 4500 lety. Časem se vylepšovala technika odchytů, ochočování a výcviku pro různé činnosti. Důvody k ochočení byly především dva – síla a chobot umožňující jemnou manipulaci s předměty. Proto slon leckde stále zůstává kvalitní alternativou traktorů, buldozerů či jeřábů, byť plný výkon dokáže vyvinout jen asi dvě až tři hodiny denně. Sloni po tisíciletí vykonávali těžkou práci ve vlhkých lesích nebo na válečných bojištích, uplatňovali se také při ceremoniích a přestavovali symbol moci či movitosti svého majitele. V posledních asi 50 letech se začali více používat v turistickém ruchu, při vědeckém výzkumu (monitoring větších druhů zvířat) nebo na akcích proti pytlákům. Jejich válečná role už ale zcela skončila – právě ona byla důvodem importů asijských slonů nejen do Evropy, ale i do na slony bohaté Afriky.
Evropané byli poprvé s válečnými slony konfrontováni při tažení Alexandra Velikého do Persie a Indie, a to způsobem, který byl typický i pro další podobné střety. Váleční sloni byli dokonalým nástrojem pro vyvedení z míry jak vojáků, tak i jejich koní. Jenže po prvotním šoku se u vojevůdců většinou objevila ambice válečné slony získat a zapojit je i do svých vojsk. To platilo pro Alexandrovy generály, vyloženě nadšení do slonů byli třeba Ptolemajovci. U nich našel inspiraci Hannibal, který, jak známo, slony použil proti Římanům v punských válkách. Tato velká vlna entusiasmu západních civilizací pro válečné slony byla převážně spojena s asijskými slony a jejich pořizování proběhlo hlavně první desetiletí po Alexandrově výpravě do Indie.
Zatímco loni zasáhla i do udělování tradičních cen nadačního fondu Neuron pandemie covidu-19 a fond ocenil „jen“ dva vědce mimořádnými cenami za boj proti infekčním nemocem (Tomáše Cihláře a in memoriam Karla Rašku), letos se Neuron vrátil k plnému formátu cen a udělil jich hned jedenáct. Tři za celoživotní přínos vědě, sedm pro mladé vědce a letos nově i cenu za mimořádné propojení vědy a byznysu.
Slavnostní ceremoniál proběhl v úterý 28. září v panteonu Národního muzea na Václavském náměstí v Praze. Záznam slavnostního večera je ke zhlédnutí na stránkách www.nfneuron.cz.
A ve středu 29. září od 18.30 si nenechte ujít diskusi se všemi laureáty. Sledovat ji můžete živě na YouTube:
Jak poznáte, že jste odvedli dobrou práci? Pokud jste obeznámeni s neurolingvistickým programováním, rozpoznáte zde klasifikující otázku [1]. Lidé typicky odpovídají buď „vím, že ano; je to můj standard“ (vnitřní rámec hodnocení), nebo „lidé/můj vedoucí/studenti/ statistiky mi řekli/ukázali, že jsem odvedl dobrou práci“ (vnější rámec). Jak odpovíte vy? Třebaže žádná odpověď není ani správná, ani špatná, je daná otázka z pohledu učitele poněkud komplikovaná.
Prohlášení: kupodivu se zdá, že urážet lidí není dobrá cesta k podnícení konstruktivního dialogu, ale je to naopak výborný prostředek k polarizaci názorů (jak ukázal můj loňský článek). Jelikož námět této práce je mému srdci velice blízký, mým cílem je – víc než kdy dřív – spolupracovat; proto slibuji, že nebudu nikoho urážet (alespoň ne úmyslně).
Jak víme, že si jako vyučující vedeme dobře? Měli bychom se jednoduše držet metody, kterou považujeme za správnou, nezávisle na tom, jaký má dopad na znalosti studentů? Nebo bychom se naopak měli soustředit pouze na to, co na studenty podle jejich vlastního vyjádření funguje? Mělo by být naším cílem, aby studenti měli rádi dané téma (nebo nás), nebo bychom se měli postarat, aby se učili bez ohledu na to, jestli je to těší? Souvisí vůbec radost studentů z učení s jejich studijními výsledky? Je úroveň vzdělávání, jak ji vnímají studenti, dobrým indikátorem jejich skutečných znalostí? Jak vlastně měříme vědomosti studentů? A konečně, co děláme pro zlepšení své výuky – a především, co zlepšení naší výuky znamená?
Tento článek uvažuje o cestách vedoucích k dosažení vynikající úrovně ve vyšším vzdělávání a o způsobech hodnocení jeho kvality jak z hlediska lidí, tak institucí.
Odvádíme při výuce dobrou práci? Ve většině států světa včetně České republiky našly univerzity uniformní, pro všechny stejný způsob, jak na tuto otázku odpovědět: studentské hodnocení. Na konci semestru či ročníku studenti ohodnotí jednotlivé předměty a pedagogy. Toto řešení je pochopitelné: jde o poměrně rychlý a úsporný způsob, jak uchopit problém, jenž je pro univerzity klíčový. Samotní pedagogové tak mohou rovněž získat užitečnou zpětnou vazbu.
Několik studií [2, 3] nicméně poukázalo na důležitý problém: korelace mezi hodnocením ze strany studentů a jejich studijními výsledky je dosti slabá. Jinými slovy: to, jak příznivě studenti hodnotí předmět a vyučujícího, příliš nevypovídá o tom, jestli se opravdu naučili, co měli.
Tohle pro mne byla zpráva sice znepokojující, ale ve skutečnosti nijak zvlášť překvapivá. Vždyť studentské hodnocení výuky či vyučujícího může být ovlivněno řadou faktorů: obtížností předmětu, velikostí třídy nebo dokonce genderovými předsudky, neboť se zdá, že pedagožky jsou hodnoceny méně příznivě než jejich mužští kolegové [2, 3]. A to ani nezmiňuji, že sama skupina studentů zapojených do hodnocení je předpojatá [4]. Zmíněné studie proto volaly po zavedení jiných způsobů určování kvality výuky a pedagogů. Jak tedy změřit, zda předmět či vyučující dosáhli svých cílů?
Než odpovíme na tuto komplikovanou otázku, je třeba si vyjasnit pár věcí: Co ve skutečnosti míníme slovem „učení“? Na první pohled se to může zdát triviální, je to však složitější. Dále – jaký je vlastně cíl předmětu a učitele? Abychom na tuto otázku odpověděli, musíme se dotknout významného tématu: filosofie učení. Různé filosofie učení totiž s sebou nesou odlišné cíle výuky. Teprve po probrání těchto bodů budeme moci přemýšlet, jak vylepšit kvalitu výuky na univerzitách, včetně způsobu hodnocení této kvality.
Intuitivně asi máme hrubou představu, co znamená „porozumět“ tématu. Chceme-li však zavést výukové strategie poskytující co nejlepší vzdělání, musíme přesně vědět, co proces učení obnáší. To je naštěstí předmětem psychologických a pedagogických výzkumů už celá desetiletí.
Jedním z dobře zavedených pojmů vyplývajících z bádání je Bloomova taxonomie vzdělávacích cílů [5]. Ta, stručně řečeno, hierarchicky dělí vzdělávání do různých úrovní, od nejjednodušších úkolů po ty nejsložitější a nejnáročnější (viz obr.).
Pokud vyučujete na vysoké škole, pak i kdybyste tuto taxonomii nikdy neviděli, přesto intuitivně víte, že například pro napsání dobrého vědeckého článku jsou nezbytné všechny uvedené úrovně znalostí. Jak ovšem v tom případě ohodnotíme úroveň vědomostí studentů? Postupujeme-li podle zmíněné taxonomie, dokážeme určit, jaký typ zkoušky posoudí jednotlivé úrovně znalostí. Například: „Urči tento rostlinný druh a popiš jeho ekologii.“ Tato zkouška hodnotí pouze první dva stupně znalostí a dovedností: „zapamatování si“ a „pochopení“. Podobně zkoušky formou testů, při nichž respondent vybírá správnou odpověď z několika nabídnutých možností (tzv. testy s více odpověďmi, angl. multiple choice questions, MCQs) zkoumají pouze nejzákladnější úroveň znalostí, tj. „zapamatování si“. Z toho důvodu přední pedagogové používání testů s více odpověďmi zavrhují.1)
Tyto testy bezesporu usnadňují práci hodnotiteli, pokud posuzuje stovky studentů. Jestliže se však testy s více odpověďmi nebo podobné méně náročné testy využívají po celou dobu studia, na jeho konci vycházejí studenti, kteří si sice dokážou „pamatovat“, ovšem vůbec neznáme jejich dovednosti na vyšších úrovních vzdělávání. Když se pak pustí do doktorského studia, najednou se od nich očekává, že dokážou psát vědecké články, což ovšem vyžaduje znalosti na všech úrovních. Problém je, že s nimi nikdo takovéto dovednosti ani neprocvičoval, ani je z nich nezkoušel.
V tom pravděpodobně spočívá síla francouzského vzdělávacího systému, díky němuž jsou Francouzi proslulí svým „kritickým myšlením“: od střední školy výše jsou studenti hodnoceni prostřednictvím esejů. Esejem míním několikastránkovou práci, která obhajuje dobře vyargumentované stanovisko, je strukturovaná – obsahuje úvod, argumentaci s příklady a závěr. Svým způsobem nemá příliš daleko k vědeckému článku. Například ke konci střední školy musí studenti absolvovat zkoušku z každého předmětu (biologie, matematika, filosofie…). Dostanou zadanou otázku, třeba „Jaký má smysl vysvětlovat umělecké dílo?“ (národní zkouška z filosofie z roku 2019), a musí na toto téma napsat esej. Ten fakticky představuje velmi dobrý způsob, jak ohodnotit všechny úrovně Bloomovy taxonomie: studenti je musí využít všechny, od „pamatování si“ (filosofické pojmy a koncepce naučené během roku) až po „tvorbu“ (napsání strukturovaného eseje zakončeného stanoviskem, osobním závěrem studentů založeným na jejich znalostech a úvahách, jež v průběhu celé práce rozvíjejí). Snadné, ne? No, já jsem u této zkoušky bídně pohořel.
Každopádně se na francouzských univerzitách stává zkouška v podobě eseje normou, alespoň v biologii (kterou jsem absolvoval). Studenti z ní mohou mít hrůzu; alespoň mi to přiznali ti, které jsem esejemi mučil. Proč jim nahánějí strach? Bojí se té tvořivé části – člověk musí zaujmout nějaké stanovisko, aniž by věděl, jestli je „správné“. A „mýlit se“ je, jak se zdá, pro studenty hodně děsivá představa. Pokud tedy chceme, aby na sebe studenti brali riziko chyb, je zásadní po celou dobu výuky nastolit „kulturu bez viny“ (angl. no-blame culture).
Další klíčový bod: je známo, že pokud chceme, aby si studenti udrželi motivaci, musíme jim zadávat sice ambiciózní, ale přitom splnitelné úkoly [6]. Nejsou dostatečně náročné? Studenti se začnou nudit. Jsou příliš ambiciózní? Studenty odradí. Já jsem jako student zkoušení prostřednictvím esejů miloval. Vnímal jsem je jako ambiciózní výzvy, díky nimž jsem konečně mohl ukázat, že dovedu víc než jenom takříkajíc vydávit znalosti, kterými mě nakrmili. Že dovedu sám myslet. Přesto tyto úkoly zůstaly na dosažitelné úrovni (vzhledem k tomu, že jsem se jako student sice zajímal víc o gothic rock než o biologii, ale studoval jsem samozřejmě dost na to, abych bezpečně zvládl Bloomovu úroveň „zapamatování si“).
A další věc přispěla k dosažitelnosti zmíněných výzev: průprava. Před závěrečnou zkouškou studium zahrnovalo výukové činnosti zdokonalující všechny úrovně Bloomovy taxonomie, od nabývání teoretických znalostí až po práci vyžadující vyšší úroveň vzdělávacích cílů. Výukové aktivity a hodnocení schopností studentů byly sestavovány tak, aby směřovaly k zamýšleným studijním výsledkům. Soulad mezi nimi byl obsáhle teoreticky rozpracován a uveden do praxe pod názvem „konstruktivní propojení“ [6] a je jednou z výukových strategií založených na požadovaném výsledku učení. Konstruktivní propojení se používá na univerzitách ve Švédsku, kde jsem strávil pár let.
Na čem excelence vzdělávání závisí? Konstruktivní propojení má na tuto otázku speciální odpověď [6], podívejme se však podrobněji, jaké typy odpovědí vůbec existují – každá totiž vychází z jiné filosofie vyučování. Co je však důležité, z každé vyplývají i odlišné způsoby hodnocení kvality výuky a vyučujících.
Studenti se zapisují ke studiu z různých důvodů, s odlišnou mírou zaujetí, s různými přirozenými sklony a dovednostmi. Někteří třeba chtějí dobře placené pracovní místo, jiní nevědí, co jiného dělat, a pár dalších jsou rození učenci se zájmem o vysokoškolské studium per se.
Přístup k vyučování zohledňující, „jací jsou studenti“, je prostý: někteří jsou „dobří“ čili „motivovaní“ (rození učenci) a pedagog má za úkol je najít. Pokud ostatní studenti nestačí držet ve výuce krok, není to velký problém, nebo je dokonce cílem o ně přijít. Nedávno jsem měl mimořádně skvělou studentku, která dokázala myslet a řešit problémy mnohem rychleji, než jsem to během vyučovacích hodin dovedl já. Psaní esejů pro ni ale zjevně představovalo muka. Nebyla typem „rozeného učence“. Byla typem, kterého by při přístupu „jací jsou studenti“ vyhodili. Tato metoda totiž nemění status quo: „rození učenci“ mezi studenty by dosáhli cíle i bez učitelů, neboť jsou už svou podstatou motivováni se učit. A co se týče všech ostatních, ti by opustili univerzitu se stejnou mírou nasazení a dovedností, s jakou na ni vstupovali.
Jak se při tomto přístupu k vyučování nahlíží na hodnocení ze strany studentů? Pokud jsou výuka či pedagog klasifikováni špatně, je to ve skutečnosti dobré znamení: „tyto přednášky nejsou pro každého, pouze pro ty dobré“. Excelentní úroveň je zde totiž synonymem pro výběrovost, je to strom, pro který se nevidí les: „Podívejte se na tohoto skvělého studenta, naše výuka se u nadaných osvědčuje.“
Při tomto přístupu se vyučující soustředí na to, jakým způsobem může zlepšit kvalitu poskytovaného vzdělávání, jak co nejsrozumitelněji podat látku nebo jak studenty motivovat; obměňuje tedy obsah přednášek, komunikační techniky při výuce… Ve srovnání s předcházejícím přístupem jde rozhodně o velký krok kupředu, jelikož učitel vynakládá čas a úsilí na zkvalitnění způsobu výuky.
Studenti ve svém hodnocení tento přístup oceňují: pokud mají rádi svého učitele a jeho přednášky, protože pedagog díky svému zvýšenému úsilí objasňuje látku srozumitelně a studenty zaujme, jistě to znamená, že výuka je dobrá. Tento vyučovací přístup se nicméně nezaměřuje na sledování, zda studenti získali znalosti na všech úrovních Bloomovy taxonomie. Získá-li tedy předmět či vyučující od studentů při hodnocení hodně bodů, neznamená to, že se studenti opravdu naučili, co se od nich čekalo.
Tento přístup se soustředí na konečný výsledek: efekt vzdělávání. Zahrnuje tudíž:
Výukové aktivity spočívají v tom, že studenti plní úkoly odpovídající každé úrovni Bloomovy taxonomie. Proč je plnění úkolů důležité? Jednoduše proto, že je dokážeme měřit. Co si student myslí, měřitelné není – nedokážeme číst myšlenky. V předmětech, v nichž studenti víc sami něco dělají, než poslouchají, mohou poznat, jestli dělají pokroky (sebehodnocení je pro učení přínosnější [6]), a vyučující to rovněž vidí.
Kromě toho vyšší úrovně Bloomovy taxonomie vzdělávacích cílů v sobě zahrnují úkoly vyžadující aktivní práci. Při „předávání vědomostí“ (powerpointová přednáška) studenti neprocvičují „tvůrčí úroveň“ vzdělávání. Aktivní zapojení také udržuje motivaci studentů, což platí i o těch, kteří by při jiných přístupech vypadli ze hry. Jak už bylo řečeno výše, zadávání dosažitelných úkolů je účinný způsob, jak studenty motivovat, a vzdělávací aktivity až do nejvyšších úrovní Bloomovy taxonomie jsou sice náročné, ale přesto proveditelné, pokud nepospícháme a studenty tam dovedeme. Dosažení excelentní úrovně zde skutečně znamená uplatnit výukovou strategii vedoucí k hlubokým znalostem, ale vyžaduje to čas.
V důsledku toho je do určité míry potřeba obětovat něco z množství vyučovaných témat, protože se víc času věnuje „šplhání“ do vyšších úrovní znalostí. To nastoluje významnou otázku: chceme, aby ze studentů byly chodící encyklopedie, obsahující množství nezpracovaných informací dostupných na povel, nebo raději chceme, aby dokázali nabyté informace zpracovávat a přicházeli s novými nápady? Roli encyklopedie v současnosti přejímá Google, kdežto pochopit smysl daných informací zatím dovedou lépe lidé.
Přístup „co dělají studenti“ nepochybně závisí na tom, „co dělá vyučující“, jelikož od pedagoga vyžaduje, aby neustále kontroloval, zda výukové aktivity slouží stanoveným vzdělávacím cílům, a podle toho je upravovat. Sahá však ještě dál, neboť cílí spíš ke „konečnému produktu“ (= co dělají studenti) než na proces dosahování tohoto cíle (= co dělá vyučující). A právě v tom tkví slabina hodnocení výuky a vyučujících ze strany studentů: jak už jsme vysvětlovali výše, studenti hodnotí pouze to, co vyučující dělá (srozumitelnost přednášek atd.), ovšem nikoli zda oni sami dosahují stanovených vzdělávacích cílů.
Potřebujeme vědět, zda jako vyučující skutečně vedeme studenty k dosažení stanovených vzdělávacích cílů. Jak toho dosáhnout? Úspěšné, vysoce kvalitní vzdělávání znamená, že maximum studentů dosáhne stanovených vzdělávacích cílů (to znamená hlubokých znalostí na všech úrovních Bloomovy taxonomie). Jak ale zjistíme, že to jako pedagogové zvládáme? Nemám dokonalé řešení. Samozřejmě to poznáváme, když studenty zkoušíme. Nicméně je jasné, že když jako vyučující výuku koncipujeme A SOUČASNĚ posuzujeme, zda studenti dosahují stanovených vzdělávacích výsledků, ocitáme se ve střetu zájmů. Proto nemůžeme výsledky studentů u zkoušek využívat k hodnocení, zda jsme v jejich výuce odvedli dobrou práci.
Co kdyby studenty zkoušel jiný vyučující? Dokážeme si představit dvojice pedagogů, kteří se ještě před zahájením výuky daného předmětu dohodnou na stanovených vzdělávacích cílech, přičemž jeden pedagog pak bude studenty učit a druhý zkoušet. Druhý vyučující by mohl být z jiné univerzity, aby se maximálně redukovaly střety zájmů. Zkoušky v podobě esejů zaručí, že jedna zkouška ohodnotí všechny úrovně Bloomovy taxonomie vzdělávacích cílů.
Dalším, ještě proveditelnějším způsobem, jak určit, zda jsme při vyučování odvedli dobrou práci, by mohlo být využití výsledků studentů při závěrečné zkoušce, ovšem tato zkouška by proběhla procesem zvaným kalibrované recenzní řízení (calibrated peer review).2) Stručně řečeno, místo aby studenty zkoušel vyučující, zkoušení provádějí sami studenti (anonymně hodnotí jeden druhého), kteří se předem naučili, jak posuzovat, zda bylo dosaženo vzdělávacích cílů, nebo nikoli. Výhodou je, že se tak odstraní střet zájmů, kdy by učitel byl zároveň tvůrcem i posuzovatelem výuky. Takto bychom mohli opřít hodnocení výuky a vyučujících o průměr mezi dojmy studentů (stávající hodnocení) a o jejich úspěšnost při dosahování stanovených vzdělávacích cílů (na základě výsledků jejich závěrečných zkoušek skládaných s využitím kalibrovaného recenzního řízení). Co tomu říkáte?
A co nabízet pouze přednášky a další formy výuky, jejichž cílem je zajišťovat všechny úrovně vzdělávání až do vyšších řádů? To by znamenalo jak školit, tak testovat studenty pro všechny úrovně vzdělávání (a zapomenout na testy s více odpověďmi a na další zkoušky prověřující pouze paměť; co zavést můj oblíbený typ zkoušek, tj. eseje?). Toho se dá nejlépe dosáhnout vyučovacím přístupem založeným na studijních výsledcích („co dělají studenti“), přičemž konstruktivní propojení je dobrý, ale nikoli jediný postup.
Má asi smysl začít co nejdříve, jelikož získat dovednosti spojené s vyššími úrovněmi vzdělání může nějakou dobu trvat (mně to zabralo roky). Abychom se zdokonalili, potřebujeme rovněž vědět, nakolik dobře si vedeme jakožto vyučující i jako univerzity. Mohli bychom nicméně hodnotit kvalitu výuky a pedagogů méně na základě dojmů studentů („co dělá vyučující“) a více na základě jejich skutečných studijních výsledků („co dělají studenti“)? Možná prostřednictvím posuzování esejů jiným pedagogem. Možná prostřednictvím kalibrovaného recenzního řízení. Dokonalé řešení pro hodnocení výuky či pedagogů je třeba teprve nalézt, zatím ho nenašli nikde na světě. Zvládneme tento úkol?
Překlad Jana Olivová. Článek je mírně upravenou verzí textu publikovaného na webu Vesmíru 14. července 2021.
„Při prevenci a hašení požárů dnes zásadně pomáhají moderní technologie, ale také policejní psi,“ říká vyšetřovatel požárů Martin Kavka.
Jaká je nejčastější příčina požáru? — Nedbalost člověka. Při používání otevřeného ohně, při vaření či dalších činnostech. Častá je i technická závada na elektroinstalaci nebo špatný technický stav vozidla. Úmyslně založených požárů je menší počet než těch zaviněných nedbalostí, tvoří asi pět až osm procent, oproti tomu požáry z nedbalosti tvoří pětinu až čtvrtinu. Největší množinou příčiny požáru je takzvané neprokázané zavinění neznámé osoby. Tato příčina se uvádí v případě, že vyšetřovatel jednoznačně vyloučí vliv technické závady. Příčinou je tak „lidský faktor“, ve kterém může být jak nedbalostní, tak úmyslné jednání.
Technická závada na elektroinstalaci či na autě asi často souvisí se zanedbanou údržbou, svým způsobem ji tedy rovněž zaviní člověk, ne? — Zanedbaná oprava, chybějící revize, s tím se samozřejmě setkáváme a zjišťujeme při vyšetřován. Pak takový požár řadíme do kategorie „technická závada vlivem zanedbání údržby“. My vyšetřovatelé hledáme příčinu, popisujeme mechanismus vzniku, hledáme tzv. kriminalistické ohnisko a zpracováváme odborné vyjádření pro policii. Dokázat zavinění člověka už je na ní. Někdy zjistíme, že technickou závadu způsobila třeba neodborná manipulace, ale třeba při závadě elektroinstalace nebo palivového systému v autě se prakticky nedá dokázat, že se člověk o své auto nestaral.
Jak hledáte příčinu požáru ve volné přírodě? — U rozsáhlých požárů lesů nebo travního porostu je velmi těžké určit přesnou příčinu vzniku, i když zkušený vyšetřovatel může poznat, zda někdo někde rozdělal oheň. Je důležité najít kriminalistické ohnisko a v něm pátrat. Nalezneme-li více ohnisek, tak už se dá celkem spolehlivě usuzovat na úmysl. Ale tak 95 procent požárů v přírodě způsobí člověk nedbalostí.
Jaký největší požár jste vyšetřoval? — Byl jsem ve vyšetřovacím týmu u požáru levého křídla Průmyslového paláce na Výstavišti. A také jsem vyšetřoval požár střechy České národní banky, když se rekonstruovala Plodinová burza. V obou případech jsme případ uzavřeli s tím, že šlo o nedbalost, u ČNB vznikl při rozřezávání plechů na střeše a v Průmyslovém paláci si zřejmě někdo něco odložil na elektrický vařič, pak jej omylem spustil nebo o něj zavadil.
Byl jste také u nějakého požáru s kriminálním pozadím? — U mnoha. Zapálená auta, zapálené chaty, byty, kdy se pachatel snažil zakrýt jinou trestní činnost, i vraždu. Tyto pokusy nebývají moc úspěšné, objasněnost je velmi dobrá.
Jsou dnes požáry rychlejší kvůli všudypřítomným plastům, nebo naopak „pomalejší“ díky zpomalovačům hoření? — Byť jsme obklopeni plasty, v materiálech nastal pokrok, třeba sedací soupravy dnes hoří hůř nebo plastové části některých moderních izolací jen odkapávají, ale nehoří plamenem. Tomu, že požár nestačí způsobit tak rychle tolik škod, ale přispívá hlavně kratší dojezdová doba hasičů, rychlý zásah, tedy alespoň v Praze, kde jsme schopni být na místě v průměru kolem šesti až osmi minut od vyhlášení poplachu. Navíc tam ve velmi krátké době mohou dorazit další jednotky. Moderní technologie velmi pomáhají při detekci i ohlášení požáru. Vzpomeňme na dobu před třiceti lety, na tak dnes již banální věc: lidi museli běžet do telefonní budky, aby ohlásili požár, to pak minuty naskakovaly. Dnes mají lidi mobily, ale budovy jsou také často vybaveny elektronickou požární signalizací, používají se kvalitní stavební materiály, to je nejlepší prevence.
Jak moc jsou budovy vybaveny detektory kouře? — V hotelích a administrativních budovách i v průmyslových objektech už jsou hlásiče požárů a detektory kouře samozřejmostí, ale i v domácnostech již přibývají bezpečnostní kamery a dneska už i běžné v sobě mají zabudovaný detektor pohybu, který zaznamená i kouř vznášející se v místnosti. Na ulicích máme hustou síť veřejných kamer, na niž je částečně napojeno i naše operační středisko. Díky tomu všemu většinou přijíždíme k požáru, který ještě není příliš rozvinutý, a proto následky nejsou tak fatální jako dřív. Samozřejmě pořád nastávají i velké, rozvinuté požáry, na něž se reaguje úplně stejně jako před třiceti lety.
Neboli hasí se vodou. Tady se nové technologie neuplatňují? — Vodou hasíme prakticky ve všech případech. Je to velmi dobré hasivo a je také nejdostupnější, vozíme si ji s sebou. Ale změnila se technologie hašení a všechno jde rychleji. Máme k dispozici proudnice se speciálními tryskami, které prudce zvyšují ochlazovací efekt, a dokážou tak uhasit požár s minimálním množstvím vody. Využíváme také speciální hadice s vysokotlakým proudem. Při hašeni dnes velmi pomáhá i termokamera, díky níž hasič získá něco jako další oči, vidí obrysy místnosti nebo kde v budově hoří, takže se může rychle zorientovat.
Co když vypukne požár třeba až v osmém patře? — Výškové budovy dnes musí být podle požárních předpisů vybaveny tzv. suchovody, což znamená, že hasiči můžou v přízemí vhánět vodu, kterou si přivezou, do připraveného potrubí, rozvodem ji dostanou do potřebného patra, tam se hasič napojí hadicí a hasí. V kancelářských, administrativních budovách nebo v budovách skladů se dnes používají také sprinklery ­ oheň se hasí automaticky, bez přítomnosti hasiče, až do jeho příjezdu. Některé specifické části budovy jsou také vybaveny nádržemi s inertním plynem. Jakmile čidlo zjistí zvýšenou teplotu nebo detekuje plamen, místnost se hermeticky uzavře a vhání se do ní inertní plyn a ten, laicky řečeno, oheň udusí. Sprinklery ostatně můžeme vidět i v podzemních garážích nákupních center nad každým stáním. Pokud by začalo auto hořet, baňka praskne a tryska začne sama hasit.
Oběti požárů zabíjejí dřív zplodiny hoření než plameny. Jak jsou před nimi chráněni hasiči? — Jsou i výjimky, extrémní případy, kdy člověk manipuluje s kanystrem, poleje se benzínem a začne hořet. Ale u běžných požárů je příčinou smrti v naprosté většině udušení. Proto jsou nejdůležitější ochranou pro hasiče dýchací přístroje. Každý si nese na zádech zásobu stlačeného vzduchu na nějakých dvacet minut a dýchá pomocí masky. Systém hasiči ukazuje, kolik vzduchu zbývá, pískáním nebo vibrováním varuje, když se zásoba vzduchu krátí. Navíc hasiči chodí vždy ve dvou, aby si mohli vzájemně pomoci. Hasič má na svém přístroji také tzv. vyváděcí masku, kterou nasadí obyvateli zakouřeného bytu a vyvede jej bezpečně ven. Máme ještě další ochranné pomůcky jako speciální rukavice, zásahový oblek, boty a přilbu.
Materiály, z nichž jsou vyrobeny, jsou asi také jiné než před 30 lety. — Tehdy byl ochranným oblekem těžký kožený kabát, oč těžší byl, o to méně chránil. Dneska jsou materiály na špičkové úrovni, ze speciálních tkanin, odzkoušených v laboratořích, s certifikací, které jsou lehčí i příjemnější pro pohyb. Oblek se skládá minimálně ze tří vrstev, které musí splňovat více funkcí. Pro některé specifické zásahy používáme i jednovrstvé obleky. Materiál musí zůstat po určitou významnou dobu nehořlavý. Musí být zároveň propustný, aby se tělo nepotilo, neudusilo a musí mít ochrannou tepelnou vložku. Každý stát si v předpisech stanoví, jakou úroveň ochrany musí obleky hasičů splňovat, ale v zásadě jde o stejné technologie využívané pro kombinézy pilotů Formule 1 ­ chrání proti sálavému teplu i proti plamenům.
Vývoj technologií změnil výbavu hasiče, jak změnil vyšetřovací metody? — Nespadá to do kategorie moderní technologie, ale pro nás je ohromnou novinkou využití psa. V USA přišli na to, že pes má tak citlivý čich, že je možné jej vycvičit na odhalení drog, výbušnin, ale také i stopového množství benzínu či jiného akcelerantu. Vycvičení psi dokážou detekovat hořlavinu i po požáru, dokonce i po zásahu hasičů. Pes označí místo a pak už je na vyšetřovateli, aby odebral správě vzorek. Pes ho ještě potvrdí mezi jinými slepými vzorky, pak se práce přenese do laboratoře, kde se zjistí, jestli tam opravdu akcelerant je a o jakou látku jde. Dnes může tuto „psí službu“ využít každý kraj přes policejní kynology.
A ty opravdové technologie? — Drony využíváme pro pohled shora, při velkých požárech hal nebo lesních požárech, díky nim můžeme zjistit, kde je největší odhoření, případně kriminalistické ohnisko požáru. V Praze jsme kromě dronů začali využívat i 360stupňovou kameru. Vyšetřovatel s její pomocí udělá sken prostoru a kolegové se ve 360stupňových brýlích mohou podívat a pohybovat ve virtuálním prostoru, aniž by museli být fyzicky přítomni. Využíváme i sférické kamery, které dokážou prostor naskenovat a přiblížit místo tak, že můžete zdaleka pozorovat prostor na minimální vzdálenost.
Co lze zjistit v laboratoři? — Technický ústav požární ochrany má k dispozici moderní přístroje, spektrometry a speciální mikroskopy, které umožní určit, třeba ze vzorku odebrané elektroinstalace, zda k požáru došlo zkratem nebo třeba přechodovým odporem. Nebo zda zařízení začalo nejdříve hořet a stopy zkratu nese až po požáru. Nebo že elektroinstalace příčinou požáru nebyla. Někdy lidé způsobí požár například v kuchyni svou nedbalostí, ale chtějí to zakrýt a řeknou, že začala hořet třeba rychlovarná konvice. Ale odebrané vzorky elektroinstalace ukážou, že od konvice hořet nezačalo.
Jaký další posun nastal ve vyšetřovacích metodách příčin požárů? — Nejdůležitější je pro nás nalezení kriminalistického ohniska. V tom nám dnes pomáhají podrobnější fotografie, využití laboratoří pro zpracování vzorků, kamerové systémy. Výhodou je, že vyšetřovatelé mají stejnou výbavu jako hasiči, takže můžeme být na místě požáru už během zásahu a zajistit včas důkazy. Protože i samotný zásah může důkazy zničit.
Zpěvní ptáci migrující během noci jsou pozoruhodně zdatní navigátoři. Při osamoceném letu, často na velké vzdálenosti, používají různé směrové signály, včetně velmi důležitého magnetického kompasu závislého na světle. Jeho princip zatím vědě zůstával skrytý. Nový výzkum jeho funkci poodhaluje a ukazuje zajímavý svět, do kterého pozvolna nahlížíme.
Lebku nalezenou údajně ve třicátých letech poblíž čínského Charbinu přisoudili čínští vědci dosud neznámému druhu člověka Homo longi. Žil zhruba před 150 000 lety a měl by být představitelem evoluční linie blízké Homo sapiens. Z této pozice by měl vytlačit neandrtálce. Otazník se vznáší nad vztahem Homo longi a záhadných denisovanů.
Pravé neštovice byly po staletí jednou z nejobávanějších i nejběžnějších infekčních chorob euroasijské provenience. A byly také prvním infekčním onemocněním, před kterým se lidstvo naučilo účinně chránit očkováním.
Historický původ pravých neštovic nebyl zcela objasněn – je tak částečně opředen legendami. Šlo pravděpodobně o velmi staré onemocnění – známé ab antiquo, spojované ve své endemické formě zpravidla se starověkým Egyptem – zmiňované například v souvislosti s faraonem Ramsesem V. (cca 1157 př. n. l.), jehož jizvy dochované na mumifikovaném obličeji jsou patrně stopami po neštovicích.
Roku 570 n. l. galsko-římský historik a biskup Marius z Avenches užil termínu „variola“ (z latinského varius – skvrnitý) k označení epidemie, jež zasáhla Itálii a Francii. Poprvé pravé neštovice jednoznačně popsal perský lékař Rází Abú-Bakr kolem roku 900 n. l., který rozlišoval mezi neštovicemi a spalničkami. Zmínky ukazující na pravé neštovice se objevují v arabských, hebrejských i hippokratovsko-galénských textech. Zdá se, že v Rázího době byly neštovice běžnou dětskou nemocí.
V epidemické formě se nemoc vyskytovala v oblasti Středomoří v souvislosti s křížovými výpravami. Na počátku 16. století následovalo dvacetiletí epidemií v Latinské Americe, jež měly naprosto ničivý účinek na původní domorodé obyvatelstvo. (1507 Haiti, 1515–16 Yucatán, 1519 Karibské ostrovy, 1524 Mexiko, 1525–26 Guatemala, Peru). Neštovice se rychle šířily a s velkou pravděpodobností přispěly k pádu velkých říší Aztéků a Inků. Domorodci s nimi nikdy předtím nepřišli do styku, byli tak vůči nim extrémně bezbranní. Předpokládá se, že psychologický účinek onemocnění byl stejně ničivý jako fyzická újma. Odhaduje se, že 90 % obyvatel Nového světa (mezi 50–100 miliony lidí) bylo vyhlazeno kombinací několika faktorů, k nimž patřily právě i onemocnění jako neštovice a spalničky.
V Evropě představovaly neštovice závažný problém zhruba od 16. století, staly se obávanou „kropenatou stvůrou“, která byla příčinou 10–15 % úmrtí – šlo o endemickou chorobu ve velkých městech; v malých městech a vesnicích se objevovala jako periodická epidemie – úmrtnost dosahovala 25–40 %. I v případě přežití zůstaly vyléčeným osobám následky v podobě jizev v obličeji, a pokud bylo zasaženo oční víčko či spojivka, i slepoty.
Evropské obyvatelstvo bylo sužováno vlnami epidemií neštovic především v 18. století. Pravé neštovice byly navíc problémem celospolečenským, nevyhýbaly se ani panovnickým dvorům. Hned v několika případech zasáhly rod Habsburků. Roku 1654 jim v 21 letech podlehl římský král a následník císařského trůnu Ferdinand IV. Habsburský. V roce 1711 císař Josef I., který onemocněl, přestože byl během epidemie neštovic uzavřen po šest týdnů ve svém sídle – nemoc jej dostihla a nakonec zemřel kvůli oslabenému organismu na zápal plic.
V šedesátých letech 18. století podlehlo neštovicím 11 příslušníků vládnoucí habsburské dynastie – roku 1763 manželka Josefa II. Habsburského Isabella Parmská, roku 1767 i jeho druhá žena Marie Josefa Bavorská. Ve stejném roce je prodělala i samotná panovnice Marie Terezie.  K dalším slavným obětem pravých neštovic patřila královna Anglie a Skotska Marie II. Stuartovna (1694), čtrnáctiletý ruský car Petr II. (1730) či francouzský král Ludvík XV. Onemocnění přežili a charakteristické znamení na tváři si nesli například Alžběta I. Anglická (onemocněla 1652), Wolfgang Amadeus Mozart (1767) či Ludwig van Beethoven.
Medicína k léčbě pravých neštovic dlouho užívala projímadel a pouštění žilou. Metoda inokulace formou variolizace (známa již ve starověkém Orientu), spočívající v přenesení materiálu získaného z pravých neštovic nemocného na zdravého jedince, byla spojena s rizikem přenosu i dalších nemocí a měla poměrně vysokou mortalitu. Očkovaná osoba byla navíc po určitou dobu stejně nebezpečným zdrojem infekce jako nemocný.
Tradičně jsou rozšíření a popularizace variolizace připisovány manželce britského konzula v Cařihradu Mary Wortley-Montaguové, což je však typický příklad anglocentrismu. Lady Mary se narodila v roce 1689, v akademických kruzích byla záměrná variolizace dětí známa nejpozději od roku 1671 díky dánskému lékaři Thomasi Bartholinovi (1616–1680), v českém prostředí tuto metodu („nakupování neštoviček“) popsal patrně jako první Jan František Löw z Erlsfeldu (1648–1725) v roce 1699, kdy bylo lady Mary deset let. Je tedy nepravděpodobné, že by Wortley-Montaguová popularizovala něco, co bylo již dávno rozšířeno mezi lidmi po celé Evropě. Variolizace se v 18. století těšila oblibě i v prostředí společenských elit. Její mocnou propagátorkou byla již zmíněná panovnice Marie Terezie, která dala demonstrativně očkovat své děti.
Průkopnickou metodou se stala na konci 18. století vakcinace Edwarda Jennera (1749–1823), jež spočívala v poměrně bezpečném přenosu kravských neštovic na zdravého lidského jedince. Jenner poprvé vyzkoušel očkování kravskými neštovicemi v roce 1796, o dva roky později vydal v Londýně publikaci o tomto způsobu očkování, který nazval vakcinací. Ke svému experimentu si vybral syna svého zahradníka, zdravého osmiletého chlapce Jamese Phippse a mladou děvečku od krav Sarah Nelmesovou, která se nakazila kravskými neštovicemi od krávy jménem Kytka. Jenner nabral vzorek materiálu z puchýře kravských neštovic na ruce děvečky a poté jej veškrábal do chlapcovy pokožky. O šest týdnů později naočkoval chlapci virus pravých neštovic odebraný z puchýře pacienta s pravými neštovicemi. Virus se „neujal“. Posléze očkoval svého vlastního syna – i on byl chráněn proti pravým neštovicím.
Reakce na tento způsob očkování probíhala zpravidla velmi mírnou formou, proto se metoda (i přes kritiku – panovala například obava z přenosu zvířecí choroby na člověka) téměř okamžitě rozšířila po celé Evropě. Do roku 1801 bylo v Anglii očkováno přes 100 000 lidí, do roku 1811 ve Francii více než 1,7 milionu. Napoleonovi se podařilo dát očkovat zhruba polovinu jeho armády. Pro období let 1804–1814 se uvádějí 2 miliony očkovaných v Rusku. Do dvacátých let 19. století se vakcinace proti pravým neštovicím rozšířila do větší části světa. Pozoruhodný byl rovněž způsob, jakým byly vakcíny rozváženy. Sušená vakcína byla transportována na brkách a skalpelech. Dále byly používány sušené stroupky či bavlněná vlákna napuštěná matérií z puchýřů. Při dlouhotrvajících plavbách byly děti postupně očkovány snadno dostupnou matérií z puchýřků, jež vznikly po vakcinaci. V některých státech byla zakládána centra hromadné vakcinace.
Počátkem 20. století zůstávaly neštovice endemické téměř v každém státě. Do padesátých let se přestaly vyskytovat ve Velké Británii a ve Spojených státech, do roku 1976 byly zlikvidovány jak v Evropě, tak v Severní Americe, Číně, Japonsku a Austrálii. Přetrvávaly však v některých částech Afriky. Celosvětově byla variola eradikována (úplná likvidace infekčního agens v lidské populaci) až na počátku osmdesátých let 20. století
České země postihly epidemie neštovic zejména v letech 1794 a 1799–1801. V letech 1796–1812 si vyžádaly na Moravě celkem 114 769 životů, v Čechách roku 1799 to bylo 17 585. Pro období počátku 19. století můžeme použít údaje shromážděné v roce 1803–1804 pražskou očkovací komisí. Z druhé poloviny 18. století je známo několik doložitelných případů variolizace.
Na tomto místě je třeba zmínit, že pravými neštovicemi onemocněl roku 1727 v dětském věku Josef Adam ze Schwarzenbergu (1722–1782) – jeho uzdravení bylo přisuzováno zázraku svatého Jana Nepomuckého. Dne 19. ledna 1753 jim však podlehla jeho manželka Marie Terezie rozená Liechtensteinová (1721–1753). O dvě desetiletí později, v dubnu 1773, proti nim byli očkováni metodou variolizace její vnuci Josef (1769–1833), Karel Filip (1771–1820) a Jan (1770–1779). Jako jeden z dalších doložitelných pokusů o variolizaci bývá uváděno očkování dětí majitele jemnického panství hraběte Maxmiliana Dauna z roku 1791. Údajně druhým moravským osvícencem, který dal očkovat vlastní děti, byl evangelický kazatel Victor Karl Riecke, třetím potom učenec Johann Nepomuk Mittrowsky.
Úspěšné pokusy o variolizaci na Moravě jsou spojeny s osobností absolventa vídeňské lékařské fakulty, botanika a krajského fyzika, korutanského rodáka Aloise Carla (1765–1831), který od roku 1794 působil v Brně. Roku 1796 tam založil vlastní „očkovací ústav“ v Lehrchenheimově domě na Zelném trhu a uskutečnil jarní a podzimní variolizaci – v prvním případě u sedmi, v druhém u čtyř dětí, obě, dle jeho zpráv, dopadly úspěšně. Svá pozorování týkající se neštovic v Brně a okolí publikoval prostřednictvím letáků. Potenciální očkovance motivoval i finančně – v roce 1797 nabízel, že do svého očkovacího ústavu přijme zdarma 20 nemajetných, jimž byla slíbena motivační odměna ve výši dvou dukátů. V době, kdy Carl zahájil boj proti neštovicím, však svitla nová naděje v podobě vakcinace.
Vakcinace se stala předmětem zájmu a propagandy řady osvícených monarchií pozdního 18. století, včetně Rakouska. Prvními městy na starém kontinentě, kde se začalo s vakcinací, byly severoněmecký Hannover a Vídeň – v jejímž případě je třeba připomenout jméno zdravotního referenta dolnorakouské vlády Josepha Ferra (1753–1809), který si dal vlákno navlhčené vakcínou zaslat přímo z Londýna. Na konci dubna 1799 provedl první vakcinaci na svých vlastních dětech za přítomnosti ženevských lékařů Peschiera a Jeana de Carro. Carro následně v květnu očkoval své dva synky a stal se jedním z nejaktivnějších propagátorů této metody nejen v habsburské monarchii. Traduje se, že očkovací lymfu dodal i do Brna.
Dobový tisk tvrdí, že právě Morava projevila v celém Rakousku nejvíce horlivosti a oproti Čechám byla v mírném předstihu – snad i pro malou vzdálenost od Vídně. K raným dějinám očkování však existuje několik verzí – podle některých zdrojů provedl první pokusy s vakcinací vysloužilý vojenský ranhojič jménem Polinger (zemřel 1802 nebo 1803), jenž očkoval ve spolupráci s budoucím moravským protomedikem dr. Gärtelgruberem původem ze Štýrska. První vakcinační pokusy jsou ovšem spojovány i s již zmíněným Aloisem Carlem, který získal očkovací látku z Hannoveru od lékařů Ballhorna a Stromeyera. Již v roce 1801 tak v Brně bylo údajně 600 očkovaných dětí, což byla především Carlova zásluha. Po jeho odchodu z Brna do Prahy se očkování ujali další lékaři – dr. Istwann, Lindner či Kayser von Nilkheim. Vakcinace se těšila opoře moravského gubernia, jež tento druh očkování podpořilo již v březnu roku 1800. Byla vypsána rovněž soutěž pro lékaře. Odměnu ve výši 100 zlatých měl získat lékař či chirurg, jemuž se podaří očkovat největší počet osob.
V Čechách se vakcinace začala uskutečňovat s podporou státní správy počínaje rokem 1800. Dokladem státní propagace vakcinace jsou například medaile pražské očkovací komise z roku 1803 ve stříbrném či bronzovém provedení určené osobám, jež se zasloužily o šíření vakcinace. Ty byly určeny nejen lékařům, nýbrž i propagátorům vakcinace a rodičům, jejichž dětem byla odebrána lymfa pro další očkování. Pozoruhodné je ikonografické provedení medaile, jež na přední straně zachycuje matku, která klečí na pravém koleni a drží dítě na klíně. S pocitem vděku vůči Prozřetelnosti hledí na oko s paprsky a současně ukazuje na jizvu po očkování na obnažené paži dítěte. Poblíž stojící váza s květinami, symbol zdraví, poukazuje na tento nejdůležitější plod očkovacího ústavu. Medaile nese nápis: „Děkujeme Ti, ó Bože, za toto dobrodiní!“
Nejstarší dějiny očkování na našem území jsou popsány v obsáhlých dějinách očkování z let 1804 a 1805 (Geschichte der Vaccination in Böhmen), jež patří k nejstarším spisům svého druhu na světě. První pokusy (zatím neúspěšné) s vakcinací provedl v Čechách patrně lékař Karl von Bauer, jenž získal očkovací látku z mízní tekutiny krav (Kuhpockenlymphe) v prosinci roku 1799 od paní von Blasfort rozené von Brady z Dublinu. Očkovací lymfa byla uchována v plátěném hadříku a zabalena do zapečetěného dopisního papíru. Vyzkoušel ji v únoru roku 1800 na dětech Johanna R. Mladka, kontrolora při pražském vodním mlýně u Výtoně v Podskalí. Látka se tehdy ovšem neujala.
K dalším raným pokusům, které měly jistý úspěch, patřilo očkování provedené dr. Johannem Mayerem. Ten obdržel v červnu 1800 sušenou očkovací látku na bavlněném vlákně od dr. Karstena z Brém. Aplikoval ji, zředěnou horkou vodou, prostřednictvím sedmi vpichů lancetou tříletému synkovi pana Duchardina na pražské Kampě. Z Brém si dal zaslat i další lymfu, jež byla tentokrát uchována v bavlněném vlákně v dutině psacího pera chráněné voskovou zátkou. Přestože očkování bylo úspěšné, nemohl pro tehdejší vzrůstající nedůvěru sehnat další dobrovolníky a musel očkovací pokusy přerušit.
Průkopníkem vakcinace v Čechách byl i lékař pocházejí z irské rodiny usazené v českých zemích Franz Karl O’Reilly (1763–1802). Lymfu získal z Vídně od Jeana de Carro. Vyzkušením vakcíny pověřil chirurga pražského Židovského města Adama Fenningera. Zmíněné první tři vakcinační pokusy proběhly zcela neveřejně, bez zpráv v tisku a bez přítomnosti dalších lékařů a úředníků – zmínění průkopníci vakcinace měli pravděpodobně pochybnosti.
Zájem o vakcinaci však projevovala řada dalších významných lékařů – například třicetiletý praktický lékař z Litoměřic a České Lípy, budoucí profesor zdravotní policie na lékařské fakultě pražské univerzity Josef Bernt. V březnu 1801 se vydal do očkovacího ústavu v Bamberku, aby se osobně seznámil s vakcinační metodou. Do Čech se vrátil po třech týdnech, přivezl si očkovací látku a začal očkovat na kosmonoském panství. V témž roce se o očkování začal zajímat zemský protomedikus Thaddäus von Bayer, jenž pověřil profesora Antona Josefa Hollého (1752–1832), aby se informoval o přednostech vakcinace. Ten požádal o očkovací látku dr. Lehra z Frankfurtu nad Mohanem, který ji dodal konzervovanou mezi dvěma skleněnými destičkami.
Dne 2. května 1801 dal Bayer očkovat čtyři děti z pražského sirotčince. Vakcinaci provedli dr. Hollý a Bayerův chráněnec, porodník z pražské všeobecné nemocnice Franz Karl Fiedler. V této fázi již mělo očkování i publicitu, 17. května se opakovalo za přítomnosti nejvyššího českého purkrabího hraběte Stampacha a guberniálního rady hraběte Philippa Kolowrata-Krakovského. První zpráva o očkování v českém tisku (Prager Neue Zeitung) se tak objevila hned následujícího dne, 18. května 1801.
Roku 1801 byl založen „veřejný očkovací ústav“ na pražském Karlově. Zdá se, že vakcinace proti pravým neštovicím našla poměrně záhy značný ohlas veřejnosti – v polovině července 1801 již bylo jen v Praze proočkováno 250 dětí a během téhož roku se očkování rozšířilo po celých Čechách. Celkem bylo očkováno 1910 osob. Očkovat se začalo i na venkově, zprvu zejména v okolí Mladé Boleslavi zásluhou Josefa Bernta. Nelze však opomenout ani kraje daleko od Prahy – například lékař z Poličky Johann Nepomuk Eiselt uváděl Chrudimský kraj, v němž Martin Devoty očkoval roku 1801 osm dětí.
O tehdejším skokovém nárůstu nově očkovaných si lze udělat lepší představu z následujících čísel – v roce 1801 bylo v Čechách očkováno zmíněných 1 910 osob, v roce 1802 to bylo 8 180 osob a v roce 1803 již 12 842 osob– z tohoto počtu zemřely v průběhu vakcinace pouze dvě děti, u kterých pitva prokázala, že příčinou smrti bylo jiné onemocnění. Převládlo tedy přesvědčení, že vakcína je bezpečná. Je zřejmé, že zlom představoval rok 1803, kdy bylo zahájeno skutečně „plošné“ očkování, s čímž souviselo i založení „zdravotní policejní“ očkovací komise, jež měla na starosti veškeré vakcinační záležitosti. Její členy jmenoval prezident českého gubernia hrabě Chotek – byli mezi nimi například Anton Michelitz (rektor Karlo-Ferdinandovy univerzity), Johann Mayer, Anton Holly, Jakob Fenninger, ale i Ignaz Mattuschka, který patřil k vakcinačním skeptikům.
Byly stanoveny i elementární zásady vakcinační praxe. Vakcinovat měli pouze lékaři a chirurgové, kteří měli k dispozici výhradně takovou vakcinační látku, jejíž účinnost byla nezpochybnitelná. Před započetím očkování se měli dostavit na pražskou lékařskou fakultu a dát se poučit o správné vakcinační technice. Očkující lékaři měli držet pravidelnou dobu vyhrazenou pro vakcinaci a přizvat co nejvíce lidí, kteří se měli přesvědčit, že jde o bezbolestnou a účinnou operaci. Očkováni měli být kromě dětí i dospělí a starší lidé. Z očkování měli být naopak vyjmuti lidé trpící jinou chorobou, již očkovaní a těhotné ženy.
Pro očkování měla být užita čerstvá, nejlépe tekutá a z puchýřku právě odebraná látka, přenesená přímo z paže na paži, již bylo doporučeno odebírat šestý až devátý den po vakcinaci. Vpich se měl provádět ocelovou lancetou nebo plochou jehlou, nikoliv dříve obvyklou slonovou kostí. Očkující lékař měl dále zaznamenat poměrně detailní informace do předtištěného formuláře – jméno, věk, zaměstnání otce, vyznání, původ očkovací látky – i skutečnost, zda šlo o matérii tekutou či sušenou, záznam o průběhu nemoci po očkování a celkový výsledek.
Pravidla očkování stanovil Předpis o očkování z 12. března 1807, podle něhož směl očkovat pouze chirurg či lékař disponující oprávněním. Další jednotná pravidla očkování byla stanovena v Očkovacím řádu z roku 1808, který byl platný v celém soustátí. Vakcinaci mělo v každé zemi řídit gubernium prostřednictvím zemského protomedika. V krajích zodpovídal za očkování krajský úřad – konkrétně krajský lékař. Ten měl opatřovat i očkovací látku, očkovat se mělo v krajských městech při nově zřizovaných očkovacích ústavech. Krajský lékař ručil i za to, že v jeho kraji bude dostatek očkování způsobilých lékařů. Očkujícím lékařům byly slíbeny finanční výhody i lepší pracovní místa. Další nařízení následovalo v roce 1812. Nařízení z roku 1836 žádalo očkování celé dětské populace, zatím však nezavádělo skutečnou očkovací povinnost. Platilo až do roku 1918. Až se vznikem samostatného státu bylo roku 1919 zavedeno povinné očkování všech dětí po prvním, sedmém a čtrnáctém roce života.
Očkování proti pravým neštovicím však mělo i své odpůrce, a to i mezi samotnými lékaři. Skeptický vůči vakcinaci byl například budoucí zemský protomedikus Ignaz Mattuschka – již v roce 1802 publikoval obsáhlý spis, v němž vyjádřil pochybnost o naprosté neškodnosti vakcinace. Vedl polemiku s Aloisem Carlem. Kravské neštovice podle něj před pravými nechránily, naopak byly schopné je vyvolat. K odmítačům očkování patřil rovněž významný internista Josef Hamerník (1810–1887), jenž očkování považoval mylně za neúčinné a škodlivé. Své argumenty shromáždil v roce 1856 do odpovědi na dotaz britského parlamentu ohledně vakcinace. Zpráva z roku 1872 uveřejněná v Národních listech zase zmiňuje nevybíravé výrazy, kterými označoval zastánce očkování proti neštovicím (Kdo se to tu směje? Národní listy 24. 11. 1872, č. 325, s. 2.).
K propagaci vakcinace patřily například očkovací slavnosti s hudbou, zpěvem, tancem a rozdělováním finančních prémií, jak je známe z Brna 19. století. Konaly se opakovaně v nových lázních v Pisárkách. Ve speciálně postaveném cirku probíhala gymnastická a zábavná vystoupení. V roce 1813 zde zbudoval vlastním nákladem doktor Rincolini pomník s grafitovou bustou Edwarda Jennera. Ze svého místa v Brně Pisárkách byl přenesen do zahrady nemocnice u svaté Anny a odtud zmizel neznámo kam.
Přestože do třicátých let 19. století byly údajně očkovány 4/5 dětí z českých zemí, u běžného obyvatelstva panovala značná nedůvěra způsobená skepsí, pověrčivostí i neinformovaností. Vlivnými propagátory na poli osvěty očkování se stali katoličtí i evangeličtí kněží, židovští rabíni, učitelé a zejména zástupci a zástupkyně šlechty. Z duchovních jmenujme například Johanna Fiedlera, bratra již zmíněného lékaře, který považoval vakcinaci za jistý druh zázraku: snažil se vyvrátit tehdy obvyklé předsudky – očkování nezpůsobuje nemoc, věřící nemají chovat odpor vůči novinkám, očkování není v rozporu s božím záměrem. Další pověrou bylo přesvědčení, že přenesením látky z krav na člověka pojme lidské tělo cosi ze zvířecí povahy.
Během epidemie neštovic v letech 1798–1799 dala hraběnka Marie Walburga Truchsess-Zeilová svolat v Kunvaldu u Nového Jičína své poddané, aby je poučila o očkování jako jediném spolehlivém prostředku proti nemoci. K dalším urozeným zastáncům vakcinace na Moravě patřili především filantrop a svobodný zednář, hrabě Hugo Franz Salm-Reifferscheid, Franz Anton hrabě Magnis či hrabě Leopold Berchtold. Rovněž v případě Fünfkirchenů v Chlumu u Třeboně lze hovořit o dobře organizované a důsledné propagaci očkování, na níž se podíleli chlumecký farář, ředitel tamního panství i rychtáři jednotlivých vsí.
Kladný postoj k vakcinaci proti pravým neštovicím zaujali opět Schwarzenbergové. Kněžna Pavlína ze Schwarzenbergu rozená Ahrenbergová dala okolo roku 1802 očkovat proti neštovicím patrně všechny své děti.1) Nasvědčuje tomu skutečnost, že se ve schwarzenberské knihovně nacházela anonymní publikace s názvem Observations et experiénces sur la vaccination (Pozorování a zkušenosti týkající se očkování), jež vyšla právě v roce 1802. Přímý doklad o očkování však existuje pouze v případě pětiměsíční Pavlíniny dcery Luisy Eleonory, jež byla očkována proti pravým neštovicím na konci července 1803. Chovala se prý statečně: „První noc byla trochu nevrlá, nikoli nemocná, a teď opět vypadá, jak nejlépe může,“ svěřila se schwarzenberská kněžna v dopise svému otci.
Při bližším pohledu na osobnost Pavlíny rozené z Ahrenbergu příliš nepřekvapí, že byla stoupenkyní vakcinace. Během šestnáctiletého manželství se stala matkou celkem deseti dětí – šesti dcer a čtyř synů. Její mateřství bylo výrazně ovlivněno Rousseaovou ideou „nové matky“ – s myšlenkami francouzského filozofa přišla do intenzivního kontaktu ve svém frankofonním domově v Bruselu. Rousseau byl oblíbeným autorem již dvou předešlých generací rodu Ahrenbergů. Slovy významné české historičky Mileny Lenderové, autorky monografie Tragický bál. Život a smrt Pavlíny ze Schwarzenbergu: „Ve vztahu ke svému potomstvu se po celý život – zcela vědomě – snažila respektovat zásady intenzivního kontaktu matky s dítětem, dbala na pobyt dětí venku, na zdravé otužování, rozumné stravování, na citovou, mravní i rozumovou výchovu a všestranné vzdělání.“2)
K závažným obavám schwarzenberské kněžny přitom patřily právě nakažlivé dětské nemoci, s nimiž si dobová medicína často nedokázala poradit. K nejobávanějším hrozbám patřily záškrt a spála, před nimiž se Pavlíně ze Schwarzenbergu podařilo děti uchránit. Když se roku 1803 spála rozšířila ve Vídni, pronikla i do blízkých rodin Lobkowiczů a orlických Schwarzenbergů, kněžna striktně omezila vzájemné kontakty. O dva roky později ji rozčílil jeden z vídeňských lékařů, jenž opomenul hygienická opatření, pomocí kterých měl izolovat spálou nemocné děti jednoho ze schwarzenberských zaměstnanců. Na její rozhořčené výtky lékař odpověděl, že „děti nemohou nikoho nakazit.“3)
Přestože se Schwarzenbergové neobjevili jmenovitě v soupisech očkovaných proti pravým neštovicím v Čechách z let 1801–1804 (očkovaní jsou zde ovšem uváděni zpravidla pouze jako „subjekty“), ve schwarzenberských knížecích službách i na jejich jihočeských panstvích působila řada lékařů a chirurgů úředně pověřených očkováním. Na prvním místě to byl schwarzenberský osobní lékař a zároveň krajský fyzik v Českém Krumlově Johann Ebenhöch, jenž v roce 1802 očkoval 18 „subjektů“. Dále lze uvést například zámecké chirurgy z Hluboké nad Vltavou a Třeboně Moritze Schmida a Mathiase Klementa. Ten v roce 1802 očkoval 15 a během dvou dalších let dokonce 41 „subjektů“. Na třeboňském panství působil i městský ranhojič v Třeboni Franz Fink, jenž roku 1802 očkoval 15 a v letech 1803–1804 na třeboňském a především na chlumeckém panství hrabat Fünfkirchenů 472 „subjektů“.
1) Marii Eleonoru (1796–1848), Marii Pavlínu (1798–1821), Jana Adolfa (1799–1888), Felixe (1800–1852).
2) Milena Lenderová: Tragický bál. Život a smrt Pavlíny ze Schwarzenbergu. Paseka, Praha-Litomyšl 2004, s. 132.
3) Milena Lenderová: Tragický bál. Život a smrt Pavlíny ze Schwarzenbergu. Paseka, Praha-Litomyšl 2004, s. 143.
Geschichte der Vaccination in Böhmen, auf hohen Befehl herausgegeben von in Schutzpockenimpfungsanstalten niedergesetzen k. medicinischen Polizeycommission, Prag 1804.
Erste Fortsetzung der Geschichte der Vaccination in Böhmen, auf hohen Befehl herausgegeben von in Schutzpockenimpfungsanstalten niedergesetzen königl. medicinischen Polizeycommission, Prag 1805.
Cosmacini Giorgio: L’arte lunga. Storia della medicina dall’antichità a oggi. Laterza, Roma-Bari 2011.
Cosmacini Giorgio: Le spade di Damocle. Paure e malattie nella storia. Laterza, Roma-Bari 2006.
Dobsonová Mary: Příběhy nejnebezpečnějších zabijáků historie. Slovart, Praha 2009.
Grubhoffer Václav: „Je to boj přírody o život & smrt…“ Lékaři ve službách Schwarzenbergů v letech 1780–1830, Cornova. Revue České společnosti pro výzkum 18. století a Filozofické fakulty Univerzity Pardubice 5, 2015, č. 2, s. 76-91.
Grubhoffer Václav: Nemoc, terapie a umírání v medicíně konce raného novověku: proměny konceptů mezi barokem a první polovinou 19. století, Dějiny vědy a techniky (DVT) 50, 2017, č. 1, s. 28-46.
Grubhoffer Václav: Pod závojem smrti. Poslední věci Schwarzenbergů v letech 1732–1914. Společnost pro kulturní dějiny, České Budějovice 2013.
Lenderová Milena, Tinková Daniela, Hanulík Vladan: Tělo mezi medicínou a disciplínou: proměny lékařského obrazu a ideálu lidského těla a tělesnosti v dlouhém 19. století. NLN, Praha 2014.
Lenderová Milena: Tragický bál. Život a smrt Pavlíny ze Schwarzenbergu. Pasaeka, Praha-Litomyšl 2004.
Porter Roy: Dějiny medicíny od starověku po současnost, Praha 2013.
Svobodný Petr, Hlaváčková Ludmila: Dějiny lékařství v českých zemích. Triton, Praha 2004.
Tinková Daniela: Zákeřná mefitis. Zdravotní policie, osvěta a veřejná hygiena v pozdně osvícenských Čechách. Argo, Praha 2012.
Očkování představuje účinný způsob, jak ochránit jednotlivce před onemocněním a jak omezit další přenos nemoci. Proto je třeba odmítání vakcinace považovat za naprosto nežádoucí fenomén postmoderní společnosti zdůrazňující svobodu v rozhodování jednotlivce, aniž se bere v úvahu jeho morální odpovědnost vůči ostatním.
Prevence je obecně považována za účinnější než následná léčba a pro sdělná onemocnění1) vyvolaná mikrobiálními patogeny to platí dvojnásob. Očkování prokazuje po mnoho desítek let vysoce pozitivní účinky na zdraví celé populace, neboť vedle zajištění zdravotně nezávadné pitné vody, potravního koše a zavedení komunálních hygienických předpisů patří k nejúčinnějším preventivním veřejně-zdravotnickým opatřením v historii.
Největším úspěchem očkování je vymýcení, tedy eradikace2) pravých neštovic (varioly). Je samozřejmé, že eradikace této nemoci neproběhla celosvětově naráz, poslední výskyt v Latinské Americe byl zaznamenán v roce 1971, v Afganistánu a Pákistánu v roce 1974, v Indii, Bangladéši a Nepálu v roce 1975 a v Africe v roce 1977.
Jak se tradičně udává, posledním nakaženým byl Somálec Ali Maow Maalin, který se z nákazy uzdravil. Málo se ale ví, že poslední obětí pravých neštovic byla v roce 1978 Janet Parkerová, pracující jako fotografka na Lékařské fakultě Birminghamské univerzity, i když proti nim byla o dvanáct let dříve očkována – zřejmě nedostatečně imunogenní vakcínou. Osudným se jí stal únik viru z univerzitní laboratoře.
Na tomto místě je třeba připomenout, že na přípravě projektu eradikaci varioly měl lví podíl český lékař a vědec Karel Raška (1909–1987), který v době přípravy projektu vedl Divizi přenosných nemocí při Světové zdravotnické organizaci (WHO) v Ženevě.
Současným kandidátem na eradikaci je dětská obrna (poliomyelitida), kterou se již podařilo na některých kontinentech alespoň eliminovat2), takže je stále třeba v celosvětovém očkování proti ní pokračovat. V této souvislosti lze opět vyzdvihnout účast našich odborníků a výzkumníků na hledání vhodných vakcín proti polioviru, a to především virologa Dimitrije Slonima (1925–2017), jehož zásluhou už v r. 1957 patřilo Československo mezi pět zemí, které proti tomuto onemocnění vyrobily účinnou vakcínu. O dva roky později jsme se stali prvními na světě v proočkování dětí, načež v r. 1961 byla dětská obrna u nás v Československu jako v prvním státě na světě zcela eliminována.
I u dalších infekčních onemocnění se díky očkování podařilo v řadě zemí účinně snížit počty nemocných na minimum. Příkladem mohou být spalničky. Jen mezi roky 2000 a 2016 poklesla světová incidence tohoto onemocnění ze 145 na 18 případů na milion obyvatel a podle odhadů v letech 2000 až 2019 očkování zabránilo 25,5 milionu úmrtí na tuto nemoc [1]. V současné době však případů opět přibývá, především vinou zpomalení očkovacích kampaní a rostoucí nedůvěry obyvatel řady zemí vůči vakcinaci (viz níže).
Historie očkování proti infekčním chorobám je veřejnosti dostatečně známa, přesto nebude na škodu si některé důležité věci připomenout. Jako příklad můžeme zmínit historii očkování proti jednomu z nejhorších onemocnění lidstva, variole neboli pravým neštovicím, které mělo v historii lidstva na svědomí stovky milionů obětí. Ještě v šedesátých letech minulého století na ně zemřelo na 2 miliony lidí [2].
Objev vakcinace je připisován anglickému venkovskému lékaři Edwardu Jennerovi (1746–1823), který v roce 1796 skarifikoval kůži na paži osmiletého chlapce Jamese Phippse skalpelem namočeném do hnisu z puchýřků kravských neštovic. Pro tento postup navrhl Jenner termín „vakcinace“ odvozený od latinského vacca, kráva.
Už ale dávno předtím, v podstatě od přelomu pátého a šestého století, se jako ochrana před pravými neštovicemi používala variolizace (od názvu nemoci „variola“). Metoda spočívala v nakažení pacienta (vdechováním nebo vtíráním do řezné ranky v kůži) prachem ze zaschlých krust z vředů pravých neštovic [3, 4].
Avšak E. Jenner nebyl úplně první, kdo vakcinaci použil. Už dříve proběhly pokusy ochránit před onemocněním variolou kravskými neštovicemi v Německu, Dánsku a Anglii. V roce 1774 anglický sedlák Benjamin Jesty (1736–1816) naočkoval svoji ženu a dva starší syny pomocí látací jehly tekutinou z kravských vředů. Chlapci měli mírné místní reakce a rychle se zotavili, ale paže jeho manželky se znepokojivě zanítila, přesto se později zcela uzdravila. O této události se dochoval nápis na Jestyho náhrobním kameni: “Poctivý a přímý muž, který se vyznamenal zvláště tím, že byl prvním známým člověkem, jenž očkoval kravskými neštovicemi a neváhal provést tento pokus na své ženě a dvou synech“. V té době bylo považováno záměrné nakažení člověka od zvířete za odporné a zavrženíhodné. A tak se Jestyho čin setkal s velmi nepřátelským ohlasem jeho sousedů [5, 6].
O objevech vakcín a vakcinačních postupů proti dalším infekčním nemocem, proti kterým se dnes běžně vakcinuje, by se daly napsat podobné dramatické příběhy. Hlavní infekční onemocnění a první vakcinace proti nim jsou v časové posloupnosti uvedeny v následujícím přehledu [7]:
Od starověku do 19. století
Minecraft je počtem prodaných kopií nejúspěšnější hrou světa, kterou lze navíc použít také jako nástroj pro modelování skutečného světa. V rámci studie provedené na Katedře geoinformatiky v Olomouci vzniklo několik modelů budov i celého města převodem geografických dat. Vytvořené modely jsou vhodné pro vizualizaci prostorových dat i pro aplikace ve virtuální výuce mládeže.
Minecraft je počítačová hra, jejímž hlavním herním prvkem je sbírání, rozbíjení a přemísťování pravidelných kostek v trojrozměrném prostředí. Mluví se o ní často jako o „virtuálním LEGU“. První verzi hry vytvořil roku 2009 Markus „Notch“ Persson společně se svým týmem společnosti Mojang. Roku 2014 koupil práva k Minecraftu Microsoft a hru stále aktivně vyvíjí aktualizacemi s novým obsahem. Během vývoje se kolem Minecraftu vybudovala rozsáhlá komunita fanoušků. Doposud bylo prodáno více než 200 milionů kopií hry, čímž se Minecraft stal nejprodávanější hrou na světě. Tomuto úspěchu značně přispívá mimo jiné také jeho dostupnost. Minecraft lze hrát na počítači, na téměř každé herní konzoli dnešní generace a také na mobilních zařízeních.
Tato popularita dala za vznik velkému množství herních modů a programů rozšiřujících funkcionalitu Minecraftu. Vznikly také dedikované verze hry, jako „Minecraft: Education Edition”, která hru obohacuje o nástroje umožňující učitelům vést výuku v herním prostředí. I v českých školách učitelé v Minecraftu vymýšlejí úkoly pro své žáky. Interaktivním způsobem vyučují chemii, matematiku, základy programování i logického myšlení.
„Děti umí Minecraft a Minecraft umí spoustu věcí,“ říká bývalý učitel Miroslav Dvořák, který se specializuje na využití technologií v procesu vzdělávání. Minecraft už sám o sobě nabízí velké možnosti pro využití ve školství. Rozšiřující programy, ale také způsoby hraní, tyto možnosti značně prohlubují. Na Katedře geoinformatiky Univerzity Palackého se zrodila myšlenka využít tyto rozšiřující nástroje pro automatizovanou tvorbu modelů ve hře Minecraft na základě prostorových dat.
Modelování reálných objektů ve hře Minecraft lze řešit několika způsoby. Základním způsobem je manuální modelování přímo ve hře kostku po kostce. Tento způsob nevyžaduje znalost externího programu či prostorových dat, proto jej mnozí hráči stále hojně využívají.
Další možností je kombinace manuálního modelování s importem prostorových dat. Takovým příkladem je např. projekt Block by Block, který od roku 2012 funguje díky spolupráci Microsoftu a Programu OSN pro lidské osídlení. Jde o neziskový projekt, který běžným obyvatelům pomáhá účastnit se územního plánování. Nejdříve je vybrána lokalita, určená k renovaci. Pro ni organizátoři projektu vytvoří model ve hře Minecraft za pomocí nástrojů zpracovávajících prostorová data. S tímto model se pak seznamují zástupci modelované lokality, kteří poté navrhují změny pomocí manuálního vkládání bloků.
Pokročilejších metod pro modelování v Minecraftu využívá Nizozemské vědecké centrum GeoFort, které ze státních prostorových dat vytvořilo neziskový projekt GeoCraft. Jde o herní server Minecraftu s modelem celého Nizozemska v měřítku 1:1. Model vzniká převedením prostorových dat terénu (kombinace rastrových dat a tzv. bodových mračen), topografických dat (vodní plochy, komunikace, využití plochy, půdorysů budov) a doplňujících 3D objektů. Jakmile autoři shromáždí hrubá data, vloží je do Minecraftu a postupně upravují tzv. crowd-source metodou, kdy kdokoliv (obvykle právě mládež) může podle Google Street View doplňovat detaily, nezachycené sběrem dat. Například použitím kostek s barevností podobnou povrchu skutečných budov. Podle oficiální statistiky projektu již lidé použili přes jeden bilion bloků.
Projekty jako GeoCraft dokazují, že ve hře Minecraft lze automatizovaně vytvořit modely za použití široké škály prostorových dat. Na druhou stranu takovéto projekty vyžadují výrazné finanční a technické prostředky, nedostupné pro běžné uživatele hry Minecraft. Existují ale i metody automatizované tvorby modelů z prostorových dat, které nejsou tak finančně a technicky náročné?
Abychom to zjistili, prozkoumali jsme nejprve zdroje, jež můžeme v našich podmínkách při tvorbě prostorových modelů využít.
Základní vrstvou pro tvorbu modelu ve hře Minecraft jsou výškopisná data terénu. V rámci České republiky terén nejpřesněji zachycuje digitální model reliéfu 5. generace (DMR 5G). Představuje zobrazení přirozeného nebo lidskou činností upraveného zemského povrchu, a to ve formě výšek nespojitých (diskrétních) bodů v nepravidelné trojúhelníkové síti. Model vznikl z dat pořízených metodou leteckého laserového skenování výškopisu území České republiky v letech 2009 až 2013.
Uměle vytvořené objekty ploch zobrazuje Geografický informační systém (GIS) ve vektorovém formátu.[1] Jde většinou o v mapě zakreslené plochy rybníků či lesů, linie vodních toků a silnic, nebo body značící vrcholy hor.
Nakonec jsme, po vzoru projektu GeoCraft, prozkoumali vkládání 3D modelů objektů.
Existuje mnoho nástrojů pro budování modelu města v Minecraft, pro převod se však nejvíce osvědčila kombinace známých GIS produktů ArcGIS Pro a FME. ArcGIS Pro od firmy Esri, popřípadě jiný desktopový GIS nástroj, je zapotřebí pro přípravu prostorových dat. FME od společnosti Safe Software je specializovaným nástrojem pro převod prostorových dat. Vedle podpory takřka všech prostorových datových formátů podporuje FME i převod do unikátního datového formátu, se kterým pracuje Minecraft.
S pomocí obou zmíněných aplikací jsme sestavili ukázkové modely vybraných objektů a území, které si může ve hře spustit každý, kdo vlastní Minecraft. Testovali jsme kostel sv. Mořice v Olomouci (na obrázku 1) a budovu Katedry geoinformatiky (na obrázku 2). Vstupní modely jsme převedli z původního formátu dat do prostorového rozlišení krychlí, tzv. voxelů, o hraně jeden metr. Použité měřítko pro převod bylo 1:1. Pokud měla budova detaily, které bychom tímto měřítkem ztratili, převod jsme uskutečnili také v jiných měřítcích, např. 4:1.
Za pomoci nástrojů ArcGIS Pro a FME jsme z různorodé sady datových formátů vytvořili také model města Olomouc v měřítku 1:1. Krom historického centra města zahrnuje také zastavěnou okolní část o rozloze přibližně 5×5 km. K modelování jsme použili datovou sadu Streetnet od společnosti CEDA Maps; zejména liniové prvky železnice a komunikací (jednoproudová komunikace, kruhový objezd, parkoviště, stezka pro cyklisty a pěší, chodník apod.), polygonové prvky vodstva, půdorysů budov, údaje o využití půdy (průmyslová zóna, park) a jejím pokryvu (zahrada, les, hřbitov apod.). Ke každé vrstvě jsme při převodu přiřadili jedinečný typ kostek, představující ve hře Minecraft daný typ objektu. Například parky vykreslují kostky s travnatým povrchem a silnice kostkami kamennými.
Před převodem dat do hry jsme většinu vrstev přetvořili. K liniovým prvkům vznikla obalová zóna (buffer) s rozdílnými hodnotami podle přibližně skutečné šíře daného prvku, např. u chodníků šířka dva metry. Vstupní vrstvu půdorysů budov jsme převedli z dvourozměrné na trojrozměrnou s výškou každé budovy 20 m nad terénem. Vložili jsme také 3D modely budov historického centra Olomouce a náhodně rozmístěné modely stromů do městských parků. Na závěr jsme manuálně vytvořili plochy v parku s vysazenými květinami a bodovou vrstvu v parcích, kde je každý bod pozicí pro herní objekt vysoké trávy. Všechny tyto prvky dostaly výškopisná data z digitálního modelu reliéfu 5. generace.
Obdobným způsobem je možné vygenerovat do hry jakékoliv skutečné, nebo i fiktivní prostředí, jehož data předem získáme; tedy libovolné město, budovu, horu, či celé pohoří, národní parky, pobřeží, ostrovy, ale také sochy, zámky či jiné památky, a to v uživatelem definovaném měřítku a barevnosti. Kreativitě se meze nekladou.
Převedené objekty jsme barvili manuálně, výběrem barvy pro danou vrstvu. Současně jsme navrhli postup automatického přiřazování podobnosti barev původního modelu k barvě použitých kostek pro model ve hře. Původní barvy modelů jsme převáděli do osmi základních barev, k nimž jsme hledali kostky podobné barvy. Stejným způsobem lze u modelů dosáhnout větší barevnosti.
Za předpokladu, že vstupní data mají stejnou strukturu a formát, je možno celý proces zautomatizovat, aby si uživatel mohl pouhým poskytnutím dat potenciálnímu programu převést do Minecraftu libovolné území.
Minecraft se osvědčil jako silný nástroj pro tvorbu interaktivních modelů skutečných území, měst a krajin. Pro učitele, kteří část výuky vedou v Minecraftu, tento poznatek přináší rozsáhlé možnosti ke zvýšení atraktivity výuky. Mladším žákům mohou vyučující vygenerovat libovolné geografické území, např. okolí školy, a v něm demonstrovat učivo. Starším studentům lze tímto způsobem představit problematiku prostorových dat a geoinformatiku jako technologii i vědu. Prokázali jsme rovněž možnost interaktivní výuky ve virtuálním prostředí, kterou si vlivem pandemie většina škol v posledních měsících vyzkoušela. Minecraft umožňuje jedny z prvních kroků tohoto typu výuky. Je zřejmé, že počítačové hry budou v budoucnu mimo rekreační aktivitu také silným nástrojem pro interaktivní výuku.
[1] Např. Shapefile.
Kdo někdy strávil alespoň část života ve městě, ví, že je v něm oproti okolí většinou tepleji. Navíc ulice jsou rušné a exhalace z průmyslových podniků a automobilové dopravy všudypřítomné. Jak mají urbanisté měnit města, aby je s blížící se globální změnou klimatu učinili příjemnějšími místy k životu, než jsou dnes? Pomoci může nový numerický model, který umožňuje odhalit, jak například tvary domů, barvy fasád nebo stromy v ulicích ovlivní tepelnou pohodu i čistotu ovzduší.
Města jsou v 21. století pulzujícím ekosystémem vazeb a služeb, využívajících a kombinujících moderní technologie. Intenzivní technologický pokrok, vysoká míra urbanizace a změna klimatu vnímaná širší společností, to vše vytváří předpoklady pro hledání takových řešení, která zlepší kvalitu životního prostředí ve městě.
Činnost obyvatel měst ovlivňuje klimatické podmínky v oblasti; hovoříme o tzv. městském klimatu. Jedním z významných faktorů městského životního prostředí jsou (bio)klimatické podmínky. Patrně nejznámějším projevem klimatu města je vyšší teplota vzduchu v centrech měst ve srovnání s jejich okolím, neboli tzv. efekt tepelného ostrova. Z hlediska zdraví obyvatel měst se během posledních let v odborné literatuře postupně prosazuje komplexně pojatý koncept tepelného komfortu, který zohledňuje nejen teplotu vzduchu a bioklimatické faktory (radiaci, vlhkost vzduchu, proudění vzduchu), ale i fyziologické a psychologické faktory. [1]
Jiným známým projevem klimatu měst je zhoršená kvalita ovzduší, velmi často spojovaná s intenzivní automobilovou dopravou. Zejména během období zimních smogových situací se začíná uvažovat o nejrůznějších opatřeních, jak snížit koncentraci znečišťujících látek v ovzduší; od zákazů vytápění tuhými palivy až po zákaz provozu automobilů v určitých zónách nebo omezení podle sudého či lichého čísla registrační značky. Oba zmíněné problémy či specifika klimatu města, nadměrné teplo a zhoršená kvalita ovzduší, jsou charakteristické svou vysokou časoprostorovou variabilitou. Ta je, kromě vlivu reliéfu, mezoklimatu a makroklimatu, dána zejména specifickými radiačními a tepelnými vlastnostmi povrchů a městské vegetace. [2] Radiační a tepelné vlastnosti povrchů ovlivňují nejen teplotní podmínky města, jak lze snadno předpokládat, ale i proudění vzduchu v ulicích. [3] Projevuje se přitom i vliv velmi malých částí povrchu ulic či budov v mikroklimatickém měřítku, rozměrem typicky v jednotkách metrů.
Ve své podstatě se jedná o extrémně složitý systém vzájemných vazeb, které je nezbytné řešit pomocí komplexních numerických modelů.
Společně s dalšími týmy v České republice a zahraničí spolupracujeme na vývoji – v současnosti nejkomplexnějšího – městského mikroklimatického modelu PALM, který výrazně přispívá k poznání podstaty procesů nezbytných pro energetickou bilanci města. Model PALM je založen na principu metody velkých vírů (z anglického large-eddy simulation; LES). Vychází z poznání, že hybnost, hmotu, energii a další veličiny v přízemní vrstvě atmosféry zásadně ovlivňují velké víry. Jde o prostorově a časově závislé útvary, proto je můžeme s pomocí dostatečně husté pravidelné trojrozměrné sítě modelovat a následně předvídat jejich chování. Na rozdíl od jiných přístupů modelujeme turbulentní víry přímo, avšak jen pokud jsou dostatečně velké. Pod určitou hranicí velikosti víry s pomocí filtrace turbulentního pole odstraníme a modelujeme tzv. subgridovými modely.
Vedle proudění musí mikroklimatický model přesně simulovat energetické procesy, které se odehrávají v městské mezní vrstvě atmosféry. Jde např. o interakce slunečního světelného a tepelného záření s povrchy ulic, s domy a se stromy, o akumulaci a uvolňování tepla zdmi budov i dalšími materiály a o energetickou bilanci budov. V této oblasti náš tým výrazně přispěl k vývoji modelu PALM, který se stal prvním modelem metody velkých vírů se schopností detailního zachycení energetických procesů v městském prostředí.
Modely metody velkých vírů musí mít jemnou síť a relativně krátký časový krok výpočtu, z čehož vyplývá, že jsou velmi náročné na výpočetní výkon. Simulace obvykle provádíme na superpočítačích nebo rozsáhlých výpočetních clusterech, schopných zpracovat takto rozsáhlé úlohy. Jejich výpočetní výkon často odpovídá více než milionu běžných stolních počítačů. Jen pro představu výpočetní náročnosti našich simulací – je mimořádná. Lze ji pro představu srovnat s numerickou předpovědí počasí; například model ALADIN používaný v Českým hydrometeorologickým ústavem (ČHMÚ) pracuje se sítí o horizontálních rozměrech 1080×864 buněk s prostorovým rozlišením jedné buňky 2,3 km, zatímco model PALM testujeme v prostorovém rozlišení 2 m. Stejně velká mřížka tedy pokryje výrazně menší území, např. část města. Proto model PALM nabízí detailní pohled na strukturu městského prostředí, a to až do úrovně každé jednotlivé ulice. Jemnější měřítko zároveň vyžaduje speciální a velmi detailní vstupní data, která jsou obtížně dostupná. V současné době je stále nutné většinu vstupů připravovat ručně, nejčastěji pomocí terénního mapování.
Pro ověření, že model poskytuje správné výsledky, je nutné výsledky simulace porovnat s měřeními. Standardní meteorologická měření nemají dostatečné časoprostorové rozlišení k ověřování městského modelu s takto jemným rozlišením. Proto organizujeme speciální měřící kampaně, navržené unikátně pro tyto účely. Jedna z nich se konala v létě a na podzim roku 2018 v Praze-Dejvicích. [3] Naměřené výsledky posloužily ke kalibraci a validaci modelu, zároveň poskytly cenné výsledky o přesnosti modelových výstupů. Obdobné kampaně zorganizovali například i vědecké týmy v Berlíně nebo v Hamburku.
Prostorové měřítko v řádu jednotek metrů a zahrnutí mikroklimatických procesů, které nabízí model PALM, představuje nový pohled na meteorologii městských ulic. Díky detailnímu radiačnímu modulu můžeme simulovat všechny podstatné procesy v uličním kaňonu; například množství odraženého záření od stěn budov, záření pohlcené stěnami budov nebo korunami stromů, energetické vlastnosti povrchu ulice (vliv barev a materiálů na energetickou bilanci povrchu) apod. Detailní znalost radiačních procesů je nezbytná i pro správnou simulaci turbulentního proudění. Hlavní složka je sice dána regionálními meteorologickými podmínkami, ale tvar, drsnost a ostatní vlastnosti uličního kaňonu, zejména stromy a budovy, proudění významně modifikují stejně jako tepelné toky z těchto objektů. [4]
Vliv radiace a drsnosti je možné v hrubých rysech popsat na příkladu ulice Evropská v Praze, která je východo-západně orientovaná a je známá především intenzivní dopravou. V částech uličního kaňonu, kde jsou po obou stranách budovy, obvykle vzniká vír podobný konvektivní buňce. V letním období u jižně orientovaných – osluněných – stěn se přehřívá povrch ulice a zdí, podél kterých začne teplý vzduch stoupat vzhůru. Naopak na zastíněné straně ulice často dochází k sestupnému pohybu vzduchu a tím k tvorbě víru v ulici. Pokud nad úrovní střech fouká silnější vítr, ten také zásadně ovlivňuje tvorbu víru v uličním kaňonu a tyto dva jevy spolu mohou „soupeřit“. Vzniklé víry mohou dále být ovlivněny stromy nebo vlastnostmi fasád, takže výsledný vír nemusí být jen jeden. Takto vzniklý vír přitom hraje klíčovou roli při transportu oxidů dusíku a prachových částic z dopravy.
Pokud vír v ulici funguje „správně“, pomáhá zlepšovat kvalitu ovzduší, přenáší totiž znečišťující látky ven z uličního kaňonu nad střechy domů. Na proudění v ulici mají výrazný vliv i stromy, které svými korunami proudění zpomalují. Stromy také zachycují část znečištění na svých listech, vedle toho ale díky snížení proudění přispívají k hromadění dopravních emisí v uličním kaňonu. Simulace dokazují, že pokud bychom zmíněnou Evropskou ulici osázeli stromovou alejí, byla by sice povrchová teplota a teplota vzduchu nižší, ale zároveň by v určitých situacích došlo k významnému nárůstu koncentrací znečišťujících látek. Roli by samozřejmě hrál i způsob výsadby; jedna řada stromů uprostřed ulice má jiný efekt než tři řady, z nichž je jedna uprostřed ulice, a dvě podél okrajů. Podstatnou roli hrají i vlastnosti stromů; výška a šířka stromu, tvar koruny nebo hustota jejího olistění. Stromy jsou ve městech zapotřebí, pouze je nutné se před výsadbou zamyslet, jestli bude strom na daném místě plnit zamýšlenou funkci a jaké další faktory ovlivní.
Podobně mohou mikroklima ulice ovlivnit i bílé stěny domů a chodníky. Bílé povrchy díky vysoké odrazivosti (albedu) akumulují méně slunečního záření, více jej odrazí do svého okolí. Následkem je významně nižší povrchová teplota, což vede k mírnému poklesu teploty vzduchu. Ovšem díky zvýšení opakovaných odrazů může v některých případech dojít ke zvýšení vlivu záření na osoby jdoucí po ulici, což se projevuje zvýšením tzv. střední radiační teploty a následně biometeorologických indexů vyjadřujících tepelné zatížení osob.
Snížení teplot povrchů navíc ovlivňuje také vzestupné proudění, což může v některých případech zhoršit ventilaci uličního kaňonu a zvýšit množství znečišťujících látek v jeho nitru. Bílé povrchy, stejně jako stromy, představují jedno z důležitých adaptačních opatření pro současná města. Před každou jejich aplikací je ale nezbytné ujasnit si, v jaké formě a kde mají význam. V pěších zónách center měst je jejich uplatnění většinou bez problémů, ovšem v ulicích s intenzivní dopravou je vhodné komplexní dopady jejich aplikace nejprve prověřit, případně zkombinovat jejich aplikaci s dalšími opatřeními, která omezí možné negativní projevy.
[1] Lehnert M. et al.: The role of blue and green infrastructure in thermal sensation in public urban areas: A case study of summer days in four Czech cities, Sustainable Cities and Society, 2021, DOI: 10.1016/j.scs.2020.102683.
[2] Geletič J. et al.: HighResolution Modelling of Thermal Exposure during a Hot Spell: A Case Study Using PALM-4U in Prague, Czech Republic, Atmosphere, 2021, DOI: 10.3390/atmos12020175.
[3] Resler J. et al.: Validation of the PALM model system 6.0 in real urban environment; case study of Prague-Dejvice, Czech Republic, Geoscientific Model Development (v diskusi), 2020, DOI: 10.5194/gmd-2020-175.
[4] Resler J. et al.: PALM-USM v1.0: A new urban surface model integrated into the PALM large-eddy simulation model, Geoscientific Model Development, 2017, DOI: 10.5194/gmd-10-3635-2017.
Bezpečnostní komise Evropské lékové agentury (EMA) došla 7. 4. 2021 k závěru, že by velmi vzácné případy krevních sraženin mohly mít souvislost s vakcínou firmy AstraZeneca. Přínosy očkování nicméně nad případnými riziky převyšují. Nakolik vzácné tyto případy jsou, ukazuje následující schéma, v němž jsou některé rizikové faktory vzniku krevních sraženin porovnány.
Riziko trombóz po vakcíně AstraZeneca je 0,00065 %. Toto číslo je založeno na počtu 222 evidovaných případů z 34 milionů naočkovaných osob ke dni 12. 4. 2021: „Ke dni vypracování tohoto dokumentu bylo ve Spojeném království a v Evropském hospodářském prostoru hlášeno 169 případů mozkové žilní trombózy dutin (CVST) a 53 případů trombózy splanchnické žíly z 34 milionů příjemců očkovací látky.“ [Specifically, 169 reported cases of cerebral venous sinus thrombosis (CVST) and 53 cases of splanchnic vein thrombosis were reported in 34 million vaccine recipients in the UK and European Economic Area as of time of writing this document – WHO, 12. 4. 2021].
Je možné, že v budoucnu se tento odhad zpřesní a podaří se najít podskupiny s nižším nebo vyšším rizikem. Například v Norsku byl evidován 1 případ na 25 000 dávek vakcíny, v Německu 1 případ na 100 000 dávek, ve Velké Británii 1 případ na 500 000 dávek a v celé Evropě 1 případ na 210 000 dávek. Tyto rozdíly v počtu trombóz mohou být způsobeny třeba tím, že se ve všech zemích nesleduje stejně precizně, nebo složením obyvatelstva, které vakcínu dostalo. Krevní sraženiny byly často doprovázeny nízkou koncentrací krevních destiček a vyskytovaly se nejčastěji u žen ve věku do 60 let, většinou do 2 týdnů po očkování. Není však dosud známo, zda ženám opravdu hrozí zvýšené riziko těchto vzácných krevních sraženin, neboť právě ženy mladší 60 let vykonávají profese, které byly očkovány prioritně (lékaři a v některých zemích např. i učitelé). Kromě věku nejsou dosud známy žádné další specifické rizikové faktory, všechny případy se však dále přezkoumávají.
Vzácný nežádoucí účinek specifických krevních sraženin po vakcinaci se označuje jako VIPIT (vaccine-induced prothrombotic immune thrombocytopenia), někdy též VITT (vaccine-induced immune thrombotic thrombocytopenia). Pro VIPIT jsou typické krevní sraženiny doprovázené nízkou koncentrací krevních destiček. Jedná se o podobný jev jako HIT (heparin induced thrombocytopenia), který vzácně nastává při podání heparinu, léku proti krevní srážlivosti. Tehdy se vytvoří protilátky proti krevním destičkám, což vede k tvorbě nebezpečných krevních sraženin a k nízké koncentraci krevních destiček v krvi. Stav je léčitelný, ale musí být včas rozpoznán. Proto by podle Evropské lékové agentury měli lidé vyhledat lékařskou pomoc, pokud během několika týdnů (typicky 1–3) po vakcinaci začnou pociťovat některý z příznaků uvedených ve schématu.
Kromě vakcíny firmy AstraZeneca se případy VIPIT vzácně objevily také u vakcíny Janssen od firmy Johnson&Johnson. K 20. dubnu 2021 bylo v USA evidováno 8 případů na 7 miliónů naočkovaných osob (0,0001 %). Obě tyto vakcíny jsou založeny na bázi adenovirového nosiče, podobně jako vakcína Sputnik V.
Je známo, že hormonální antikoncepce zvyšuje riziko krevních sraženin. Přesné hodnoty však záleží na typu antikoncepce a dalších faktorech. Oproti ženám bez hormonální antikoncepce se riziko žilní tromboembolie při užívání hormonální koncepce typicky pohybuje v rozmezí 0,06 % (např. levonorgestrel) až 0,14 % (např. desogestrel a cyproterone) za rok (BMJ, tabulka 6, VTE = venous thromboembolism čili žilní tromboembolie).
U kuřáků je riziko žilní tromboembolie odhadováno na 0,18 % za rok (Cheng et al., 2013).
Riziko žilní tromboembolie u pacientů hospitalizovaných s covidem-19 se odhaduje typicky v rozmezí 9–21 % (9 % u všech hospitalizovaných, 21 % u pacientů hospitalizovaných na jednotce intenzivní péče; údaje uvádí metaanalýza 33 studií publikovaná v březnu 2021 v Thrombosis Journal). Další publikované metaanalýzy uvádějí podobné hodnoty jako např. 14,7 % celkově a 23,2 % u pacientů na JIP (Thorax, únor 2021), nebo 14,8 % u všech hospitalizovaných, 24,7 % u pacientů na JIP a 10,5 % u pacientů hospitalizovaných mimo JIP (Radiology, prosinec 2020).
Je důležité zdůraznit, že schéma zobrazuje pouze obecné srovnání rizik. Konkrétní výsledná rizika závisejí jak na mnoha dalších faktorech (věku, pohlaví, genetické predispozici, nadváze atd.), tak na přesném typu krevních sraženin a riziku úmrtí a následků u jednotlivých typů krevních sraženin.
Nicméně i při porovnání četnosti trombóz stejného typu (mozkové žilní trombózy, CVT = cerebral venous thrombosis) po vakcíně a při nákaze covidem-19 se odhaduje přibližně:
8× vyšší riziko u covidu-19 než u vakcíny AstraZeneca;
10× vyšší riziko u covidu-19 než u mRNA vakcín.
Jak po očkování, tak po nákaze covidem-19 byly trombózy pozorovány i u mladých lidí (30 % případů připadlo na lidi mladší 30 let). Skupina nakažených covidem-19 navíc obsahovala nejen hospitalizované pacienty (jako ve schématu), ale i případy s mírnějším průběhem. Výsledky dosud nebyly publikovány a skupiny mohly být odlišně rozděleny podle věku a pohlaví. Nicméně i tyto předběžné výsledky dále potvrzují závěry Evropské lékové agentury, že přínosy vakcinace převažují nad případnými riziky.
Podle předběžných dat je riziko vzácných krevních sraženin po očkování mírně vyšší u mladých lidí. Odhady na oficiálních stránkách britské vlády udávají riziko 0,0011 % ve věku 20–29 let, zatímco pouze 0,0002 % ve věku 60–69 let. (Autoři však nedávají k dispozici podrobnější data či metody výpočtu. Není tedy zřejmé, zda jsou hodnoty normované na počet podaných vakcín v jednotlivých věkových kategoriích, ale předpokládáme, že ano.)
Schéma ilustruje, že riziko krevních sraženin po očkování jsou velmi vzácné ve srovnání s rizikem krevních sraženin kvůli jiným faktorům, včetně hospitalizace s covidem-19. Ještě podstatnější je však srovnání rizik a přínosů očkování, tedy ochrana před následky onemocnění covid-19. Zde se vždy pečlivě váží přínosy a rizika nejen v celé populaci, ale i v jednotlivých podskupinách, například věkových.
U starších lidí je riziko vážných komplikací v případě nakažení covidem-19 vyšší a zároveň je nižší pravděpodobnost vzniku krevních sraženin po vakcinaci. Vakcína AstraZeneca proto pro ně představuje extrémně nízké riziko a velký přínos. Lze však totéž říci o lidech mladších? U nich je nižší riziko vážnějšího průběhu onemocnění covid-19 a patrně o trochu vyšší (byť stále extrémně malé) riziko vzniku sraženin po vakcinaci. Odpověď závisí mimo jiné na prevalenci covidu-19 v dané zemi. Je-li vyšší, pak je vyšší i riziko nakažení (a následně těžkého průběhu). Očkování je o to přínosnější.
Podle závěrů britských úřadů, jež jsou založeny na odhadech vědců z Univerzity v Cambridgi, v případě střední a vysoké incidence jasně převažují přínosy očkování nad riziky pro všechny věkové skupiny. Pouze při nízké incidenci covidem-19 ve věkové skupině 20–29 let je riziko závažných komplikací spojených s covidem-19 tak malé, že přínosy očkování nemusí nutně převážit riziko. Tento model odhadoval přínosy vakcíny na základě prevence hospitalizace na JIP, nebyly však brány v potaz další dlouhodobé dopady prodělání nemoci covid-19, které jsou poměrně časté i u mírného průběhu onemocnění, a uvažované přínosy tak mohou být vyšší než v tomto modelu.
Některé země s vysokou proočkovaností, dostatkem jiných vakcín a nižší prevalencí covidu-19 se podle principu předběžné opatrnosti rozhodly omezit využití vakcíny AstraZeneca. Velká Británie má nyní pouze okolo 40 nových případů covidu-19 na milion obyvatel (oproti přibližně 250 v ČR) a zdravým lidem pod 30 let nabízí jinou vakcínu, je-li dostupná. Německo sestavilo podrobnou prioritizační tabulku pro pacienty převážně nad 60 let. Další země, jako například Dánsko, si díky vyšší proočkovanosti a nízkému počtu nemocných mohou dovolit pokračovat bez této konkrétní vakcíny. V jiných zemích, které mají vysokou prevalenci covidu-19, nízkou proočkovanost či nedostatek jiných vakcín, by však tento krok vedl k mnoha zbytečným úmrtím.
Dne 23. dubna 2021 zveřejnila Evropská léková agentura (EMA) podobný model a vizualizaci přínosů vakcíny AstraZeneca (prevence hospitalizací, hospitalizací na JIP a úmrtí) oproti potenciálním rizikům nežádoucích účinků spojených s thrombocytopenií pro jednotlivé věkové skupiny. Model byl vytvořen ve spolupráci s vědci z Cambridge a dochází k podobným závěrům, byť v konkrétních hodnotách se mírně liší. Například riziko VIPIT odhaduje EMA na 0,0019 % ve věku 20–29 let až 0,0004 % ve věku nad 80 let. Přínosy očkování obecně rostou se zvyšujícím se věkem a mírou infekce v populaci. EMA dodává, že přínosy vakcíny Vaxzevria od firmy AstraZeneca převažují nad riziky ve všech věkových kategoriích. Zkoumání možných rizikových faktorů dál pokračuje, bude tedy dobré situaci sledovat.
Jako každý lék i každá vakcína má svá rizika. U vakcíny proti covidu-19 je riziko nebezpečných vedlejších účinků velmi nízké, především ve srovnání s rizikem a důsledky onemocnění. To, že jsme schopni v milionech naočkovaných dávek zachytit desítky až stovky osob, u nichž se projevily zmíněné nežádoucí účinky, naopak ukazuje, že systém sledování a vyhodnocování bezpečnosti vakcín funguje velmi dobře. Díky tomu získáváme informace jak o jejich účinnosti, tak o bezpečnosti. Jednotlivé země pak na základě těchto informací upravují svou očkovací politiku tak, aby bylo očkování pro všechny maximálně bezpečné a přínosné.
Nová generace živých robotů vytvořených z buněk žabího embrya si zachovala schopnost autonomního pohybu či samohojení rok staré generace Xenobotů 1.0. Navíc ji vědci vybavili jednoduchou pamětí a schopností spolupráce v rojích. Živí roboti by mohli najít praktické uplatnění např. při ochraně životního prostředí. Poslechněte si komentář prof. Jaroslava Petra.
K čemu je dobré vytvářet opičí zárodky s příměsí lidských buněk schopných proměny na všechny možné typy tkání a orgánů? Nad článkem ve vědeckém časopisu Cell, který publikoval výsledky výzkumu na toto téma, se zamýšlí profesor Jaroslav Petr.
Hned několik týmů hlásí zásadní průlomy na dvou frontách. Na té první se podařilo vytvořit věrnou imitaci lidského embrya z buněk, které pocházejí z kůže. Na té druhé se podařilo zajistit vývoj myších embryí do velmi pokročilých stádií. Těžko říci, jestli při pohledu na tepající srdce myších embryí kultivovaných v laboratoři (viz video v článku) nemáme vedle úžasu a nadšení cítit také lehké mrazení v zádech.
Jak se lišily mozky pravěkých lidí Homo sapiens od mozků neandrtálců a denisovanů? Tuto otázku chce zodpovědět vědecký tým s pomocí laboratorních experimentů, které vytvoří jakési „minimozky“ našich vyhynulých neandrtálských příbuzných. Díky velké podobnosti genomu neandertálců a moderních lidí genetici vyměnili naši variantu genu NOVA1 za její neandrtálskou a denisovanskou verzi a sledovali, jak to činnost minimozku ovlivní.
Afričtí hlodavci rypoši lysí (Heterocephalus glaber) opět překvapili. K pozoruhodným vlastnostem, k nimž patří odolnost proti palčivé bolesti, způsobené kyselinou, schonost dožít se vysokého věku a žít v prostředí chudém na kyslík, nyní vědecký tým z berlínského Centra molekulární medicíny Maxe Delbrücka přidal objev rozeznávání příslušníků vlastní kolonie s pomocí naučených rypoších nářečí.
Stres je známý pojem, se kterým se každý dospělý člověk už setkal. Slovo se často vyskytuje v běžných hovorech, žijeme v hektické době, a kdo neprožívá „stres“, jako by nebyl. Ale víme vlastně, co je to stres a jak ho definovat? Obecně lze říci, že stres je fyziologická odpověď organismu na zátěžové situace. Přestože se jedná o reakci nezbytnou pro přežití organismu, vnímáme stres spíše jako něco negativního, co ohrožuje naše zdraví a celkový pocit pohody.
Vnímání strachu je přirozeným projevem nás všech, je součástí našich životů a chrání nás před situacemi, které mohou být ohrožující. Organismus na stresovou situaci odpovídá jednak fyziologicky, jednak behaviorálně. Následně zapříčiní negativní emoce, kterou prožíváme, že se podobné situaci příště raději vyhneme. Člověk ale nemůže podle sebe soudit zvířata, reakce na stres a jeho prožívání se může u zvířat lišit na mnoha úrovních. Způsobují to jak mezidruhové, tak individuální rozdíly. Abychom u zvířat rozpoznali, jak prožívají určité situace nebo manipulace, musíme něco vědět o jejich přirozených potřebách a nárocích a znát jejich chování při prožívání různých stresových situací. Poté takové signály dokážeme interpretovat a stresové situace řešit.
Jak a podle čeho tedy zjistíme, že zvíře prožívá stres? Při této otázce se jistě mnohým vybaví extrémní stresové situace, ke kterým dochází v chovech hospodářských zvířat, například během transportu nebo na jatkách, v podmínkách intenzivních chovů, kde jsou zvířata často držena v malých klecích nebo natěsnána na malém prostoru. To jsou témata, kterým je věnována celosvětová pozornost. Mnohem méně se ovšem toto téma řeší u zvířat, které chováme takzvaně pro radost neboli u zvířat v tzv. hobby chovech.
Jak ovlivnila pandemie vyvolaná koronavirem SARS-CoV-2 naše duševní zdraví? Data ze světa i z České republiky odhalila souvislosti, které by se měly odrazit v klinické praxi.
Mnohovrstevnatost dopadu pandemie covid-19 a souvisejících restriktivních opatření na duševní zdraví můžeme ilustrovat následujícími deseti otázkami:
1. Zvýšila se prevalence duševních onemocnění v obecné, neklinické populaci?
2. Pokud ano, jsou disproporčně zasaženy některé podskupiny, jako například zdravotníci?
3. Objevila se duševní onemocnění ve zvýšené míře u lidí, kteří se nakazili covid-19?
4. Existuje u lidí s duševním onemocněním vyšší riziko nákazy covid-19?
5. Mají lidé s duševním onemocněním, kteří se nakazili covid-19, horší přístup k lékařské péči než lidé bez duševního onemocnění?
6. Mají lidé s duševním onemocněním, kteří se nakazili covid-19, horší prognózu (včetně mortality) než lidé bez duševního onemocnění?
7. Mají lidé s duševním onemocněním, kteří se nakazili covid-19, horší psychiatrickou prognózu než ti bez covid-19?
8. Změnila se dostupnost a kvalita služeb péče o duševní zdraví v důsledku pandemie covid-19?
9. Došlo k rychlému rozvoji nějakých nových služeb v péči o duševní zdraví v důsledku pandemie covid-19?
10. Zvýšilo se riziko sebevraždy a množství dokonaných sebevražd v důsledku pandemie covid-19?
Většinu těchto otázek bychom mohli dále specifikovat podle typu duševního onemocnění a ptát se zvlášť po dětech a dospívajících, běžných a závažných duševních onemocněních v dospělosti, závislostech, demencích atp. Mohli bychom se také ptát po příčinách, závažnosti, trvání a dalších okolnostech zjištěných problémů. Na tomto místě se pouze zběžně dotkneme prvních čtyř otázek, bez ambice obsáhnout je v celé hloubi a šíři, ale ve snaze zachytit to nejdůležitější.
Odpověď na první otázku je kladná. V současnosti existuje několik studií, jež poskytují spolehlivá data z reprezentativního vzorku obecné dospělé populace před pandemií a v období pandemie. Jde o studii britskou1), americkou2) a českou3).
Tým kolem Petra Winklera z Národního ústavu duševního zdraví v Klecanech uveřejnil letos v září v časopise Epidemiology and Psychaitric Sciences původní práci3) mapující dopady epidemie covid-19 na prevalenci duševních poruch.
Autoři analyzovali data z opakované průřezové studie na reprezentativním vzorku neinstitucionalizovaných dospělých obyvatel České republiky starších 18 let. Sběr proběhl jednak v listopadu 2017 (n = 3306; 54 % žen) a jednak v květnu 2020 (n = 3021; 52 % žen). Průzkum byl prováděn s použitím mezinárodního neuropsychiatrického interview (MINI) jako skríningového nástroje.
Autoři porovnali prevalenci poruch nálady a úzkostných poruch, suicidálního rizika a poruch spojených s alkoholem jak před, tak těsně po prvním vrcholu pandemie, kdy zároveň v České republice platil přísný lockdown. Výsledky jasně ukázaly, že prevalence těch, kteří vykazovali alespoň jednu aktuální duševní poruchu, vzrostla z původních 20,02 % v roce 2017 na 29,63 % v roce 2020 během pandemie covid-19.
Prevalence jak velké deprese, tak rizika suicidia stoupla na trojnásobek a prevalence úzkostné poruchy se téměř zdvojnásobila. Prevalence poruch spojených s užíváním alkoholu byla v roce 2020 přibližně stejná jako v roce 2017, avšak byl pozorován výrazný vzestup týdenního opíjení (binge drinking behaviour) z 4,07 % na 6,39 %.
Tato velice dobře založená studie, využívající dokonce diagnostický nástroj, poskytuje důkazy, které svědčí pro to, že covid-19 může mít za následky skutečné problémy v oblasti duševního zdraví; je to oprávněná obava a znamená značnou hrozbu pro populaci, zvláště když uvážíme, že během restrikcí je současně omezeno poskytování normálních zdravotních služeb. Tyto nálezy podtrhují naléhavý požadavek rozvinout zdravotní osvětu a prevenci v globálním měřítku.
Odpověď na druhou otázku je rovněž kladná. Dnes již existuje meta-analýza, která ukazuje, že u zdravotníků se objevily problémy s duševním zdravím ve vyšší míře než u ostatních profesí4). Podle analýzy nové vlny výše popsané české epidemiologické studie, která proběhla v listopadu 2020, to však vypadá, že disproporčně jsou zasaženi také mladí dospělí, studenti, lidé, kteří ztratili zaměstnání nebo si byli nuceni vzít dovolenou v souvislosti s pandemií covid-19, nezaměstnaní a lidé s pouze základním vzděláním – všechny tyto populační skupiny vykazují větší než 50% přítomnost duševního onemocnění5).
Odpověď na třetí a čtvrtou otázku se na základě níže popsané studie zdá být také kladná.
V listopadu 2020 uveřejnil časopis Lancet Psychiatry článek potvrzující vzájemnou vazbu mezi infekcí covid-19 a psychiatrickou morbiditou. Autoři kolem Taqueta a Harrisona6) (Psychiatrická katedra univerzity v Oxfordu) sledovali v síti elektronických zdravotních záznamů od zhruba 69 milionů jednotlivců, z nichž 62 354 mělo diagnózu covid-19, zda tato diagnóza byla oproti jiným zdravotním situacím spojena se zvýšeným výskytem následných duševních poruch a zda pacienti s anamnézou duševní poruchy mají vyšší riziko nákazy covid-19.
Globální elektronická síť poskytla data z 54 zdravotnických zařízeních ve Spojených státech, jež byla sbírána mezi lednem a srpnem 2020. Autoři počítali incidenci a poměr rizik pro psychiatrická onemocnění, demence a nespavost během prvních 14–90 dnů poté, co u pacientů byla diagnostikovaná nákaza covid-19.
U pacientů, kteří neměli předcházející psychiatrickou anamnézu, byla diagnóza covid-19 spojena skutečně s vyšším výskytem první psychiatrické diagnózy 14–90 dnů po stanovení diagnózy covid-19 v porovnání s jinými zdravotními situacemi, jako je chřipka, respirační infekce jiného druhu, kožní afekce, cholelithiáza a urolitiáza, fraktura dlouhých kostí apod. Nárůst byl nejvyšší u úzkostných poruch, nespavosti a demence. Incidence jakékoliv psychiatrické diagnózy v uvedeném intervalu byla 18,1 % včetně 5,8 % těch, kteří byli diagnostikováni poprvé. Incidence první diagnózy demence v uvedeném intervalu po diagnóze covid-19 byla 1,6 % u lidí starších 65 let a v neposlední řadě bylo zjištěno, že psychiatrická diagnóza v předchozím roce je spojená s vyšším rizikem onemocnění covid-19 (RR 1,65). Toto riziko bylo nezávislé na známých somatických rizicích pro covid-19, ale nelze vyloučit možné reziduální přídatné socioekonomické činitele.
Hlavní závěry studie tedy jsou, že ti, kdo prodělají covid-19, jsou ve zvýšeném riziku psychiatrických následků a naopak ti, kteří mají psychiatrickou diagnózu, jsou ve zvýšeném riziku onemocnění covid-19. Tyto výsledky jsou důležitým podnětem k založení prospektivních kohortových studií a zaměření se na odpovídající klinické služby.
Psáno pro Učenou společnost ČR a pro Vesmír
1) Pierce M., Hope H., Ford T. et al.: Mental health before and during the COVID-19 pandemic: a longitudinal probability sample survey of the UK population. The Lancet Psychiatry 2020; 7(10): 883-92. https://doi.org/10.1016/S2215-0366(20)30308-4
2) Czeisler M. É., Lane R. I., Petrosky E. et al.: Mental health, substance use, and suicidal ideation during the COVID-19 pandemic – United States, June 24–30, 2020. Morbidity and Mortality Weekly Report 2020; 69(32): 1049. http://dx.doi.org/10.15585/mmwr.mm6932a1
3) Winkler P., Formanek T., Mlada K. et al.: Increase in prevalence of current mental disorders in the context of COVID-19: analysis of repeated nationwide cross-sectional surveys. Epidemiology and psychiatric sciences 2020; 29: 1-8. https://doi.org/10.1017/S2045796020000888.
4) da Silva, F. C. T., Neto, M. L. R.: Psychological effects caused by the COVID-19 pandemic in health professionals: A systematic review with meta-analysis. Progress in Neuro-Psychopharmacology and Biological Psychiatry 2020, p.110062. https://doi.org/10.1016/j.pnpbp.2020.110062
5) Winkler P., Mohrova Z., Mlada K., Kuklova M., Kagstrom A., Mohr P., Formanek T.: Changes in prevalence of current mental disorders during the second wave of COVID-19: an analysis of repeated nationwide cross-sectional surveys. Under review
6) Taquet M. et al. Bidirectional associations between COVID-19 and psychiatric disorder: retrospective cohort studies of 62 354 COVID-19 cases in the USA. Lancet Psychiatry 2020, Published online, November 9, 2020; https://doi.org/10.1016/S2215-0366(20)30462-4
Americký Úřad pro potraviny a léčiva (FDA) schválil maso geneticky modifikovaného prasete linie GalSafe jako bezpečné pro konzumaci. Budou si Američané pochutnávat na geneticky modifikovaném vepřovém?
„Jde o obrovský milník pro vědecké inovace, neboť jde o vůbec první schválení živočišného biotechnologického produktu současně jako potraviny i potenciálního zdroje pro biomedicínské použití“, komentuje výsledek schvalovacího procesu komisař FDA Stephen M. Hahn.
Více než dva tisíce roků sbírají obyvatelé čínského Sikkimu hlízy horské liliovité rostliny Fritillaria delavayi a používají je při výrobě léků tradiční čínské medicíny. Rostlina se na tlak ze strany sběračů adaptovala dokonalým maskováním.
Průlomový počin v oboru tkáňového inženýrství se podařil týmu Anthonyho Ataly z amerického Wake Forest Institute for Regenerative Medicine. V laboratoři vytvořenou umělou dělohou přivedli na svět zdravé jedince. Poslechněte si komentář prof. Jaroslava Petra.
Jak během dlouhodobého pobytu ve vesmíru co nejefektivněji recyklovat moč? A jak imunitní systém reaguje na specifické podmínky během kosmického letu? Biologické experimenty, které nám pomohou nalézt na tyto otázky odpovědi, připravujeme ve švýcarském centru BIOTESC. Projekty Urinis A, Xenopus a Human Bone Marrow Model proběhnou na vesmírné stanici ISS v inkubátoru Kubik pravděpodobně v letech 2023–2024.
Z českého pohledu jsou projekty zajímavé i tím, že se na nich podílí česká firma SAB Aerospace, která navrhuje a vyrábí kartuše, ve kterých se biologický materiál bude pěstovat.
Česká bioložka Magdalena Herová se v centru BIOTESC na popisovaných projektech přímo podílí. Bude o nich mluvit i na třetím ročníku festivalu Czech Space Week, který se letos kvůli nepříznivé epidemiologické situaci uskuteční v online podobě. Mluvit bude také o AstroPi Challenge, ve které si děti mohou poslat svůj experiment do vesmíru nebo spustit jednoduchý program na počítači Astro Pi na ISS (viz obr. na konci článku).
Festival věnovaný vesmírným technologiím, kosmickému vzdělání i businessu potrvá od 8. do 14. listopadu 2020 a nabídne bohatý program pro všechny fanoušky vesmíru. Týden plný přednášek, panelových diskusí a živých vysílání oslaví vesmírné úspěchy v Evropě i v České republice a seznámí návštěvníky s novinkami na poli kosmického průmyslu a vědy. Součástí festivalu bude i panelová diskuse Space for Women za účasti Magdaleny Herové.
Festival pořádá ministerstvo dopravy společně s agenturou CzechInvest a dalšími partnery. Časopis Vesmír je jedním z mediálních partnerů.
Cílem experimentu Urinis A je zkoumat bakteriální nitrifikaci moči v prostředí vesmíru – tedy ve stavu beztíže a za vyšší radiace, než je na Zemi. Nitrifikace je proces, kterým bakterie, které normálně žijí v půdě, oxidují organické sloučeniny dusíku na molekuly snadno využitelné rostlinami.
Aby bylo jasné, proč je to zajímavé a jakým způsobem znalosti o nitrifikaci moči mohou přispět k rozvoji letů do vesmíru, je třeba odbočka. Na vesmírné stanici ISS platí úsloví: „Today's coffee is tomorrow's coffee (dnešní káva je zítřejší káva).“ Odpadní voda včetně moči se totiž na ISS recykluje pomocí destilace – odpařená voda se vrací zpět do „kohoutku“ a oddělené nečistoty skončí v odpadu. Tento proces je velmi energeticky náročný. Podobné je to s recyklací vzduchu, na jehož filtraci je potřeba hodně energie a dodatečný kyslík je spolu s dalšími zásobami pravidelně nutné dovážet ze Země.
Vědci už léta pracují na uzavřeném systému, který by umožnil vodu a vzduch recyklovat udržitelněji na základě biologických principů. V uzavřeném bioreaktoru by se pěstovaly fotosyntetizující rostliny či zelené řasy, které by využívaly odpadní produkty lidského bytí – tedy moč a oxid uhličitý, který vydechujeme, a samy by sloužily jako zdroj kyslíku a také biomasy – tedy potravy pro kosmonauty.
Výsledky z projektu Urinis A poslouží jako článek v řetězu inovací vedoucímu k stavbě zmíněného uzavřeného systému. Rostliny ani řasy totiž neumějí molekuly z moči využívat přímo a potřebují, aby jim je „předžvýkaly“ bakterie. Budou se ale půdní bakterie rozmnožovat a chovat ve vesmírných podmínkách stejně jako na Zemi? To je právě ta otázka, kterou se Urinis A snaží zodpovědět.
Projekty Xenopus a Human Bone Marrow Model se zabývají výzkumem imunity. Imunitní systém astronautů je ve vesmíru oslaben a chová se podobně jako imunitní systém velmi starých lidí na Zemi. Při sebemenší nemoci se tak musí astronauti mít na pozoru a v případě pochybností se okamžitě vrátit na Zem, protože jim hrozí, že by mohli mít ve vesmíru vážné zdravotní komplikace. Při letu do vzdálenější destinace, například na Mars, by ale rychlý návrat na Zem možný nebyl, proto je důležité pochopit, co přesně se s buňkami imunitního systému děje.
Projekt Xenopus studuje vývoj protilátek. Jako modelový organismus využívá žáby drápatky (rod Xenopus), u kterých jsou protilátky podobné jako u lidí. Vědci na ISS pošlou žabí vajíčka zavřená ve specializovaných kartuších. Z vajíček se během letu a pobytu na ISS vyklubou pulci. Úkolem kosmonautů bude v přesných časových úsecích vždy několik kartuší zmrazit. Zmražené vzorky se pak vrátí k vědcům, kteří budou moci analyzovat pulce v různých stádiích vývoje a srovnat protilátky v jejich těle s pulci, které pěstovali na Zemi.
Projekt Human Bone Marrow Model se zaměří na studium vývoje bílých krvinek, které se v lidském těle vyvíjejí v kostní dřeni. Kosmonauti na ISS budou kultivovat kmenové buňky lidské kostní dřeně za teploty 37 °C v inkubátoru Kubik.  Vědci očekávají, že se během doby na ISS budou buňky dělit, migrovat a diferencovat v buňky specializované. Po určité době kosmonauti opět vzorky zmrazí a pošlou zpátky na Zem, kde je budou vědci srovnávat s vzorky kultivovanými v laboratoři na Zemi.
Díky výzkumu vývoje protilátek a kmenových buněk kostní dřeně zjistíme, jak můžeme imunitu zlepšovat, a tedy zkvalitňovat život lidí nejen ve vesmíru, ale i na Zemi.
Bitva na Bílé hoře 1620 je doslova vypálena do naší české národní paměti jako nepřekročitelný mezník, kolem kterého často otáčíme příběh našich dějin, naši identitu, naše zakotvení v dějinách. Letošní odstup 400 let na této roli změní jen pramálo, maximálně zazní množství více či méně zajímavých informací. Budou nabourávána některá klišé, aby se jiná zase utvrzovala. Vystoupit z této logiky je v konečném důsledku obtížné. Přesto, zkusme se podívat na bělohorskou pláň z několika různých úhlů pohledu.
Je nesporné, že Bílá hora se velmi brzy po samotné historické události stala až mýtickým momentem, ke kterému se vztahovala jak katolická propaganda, tak evangelický exil. Na jedné straně se malují mariánské votivní obrazy Viléma Slavaty, přejmenovává se kostel sv. Pavla v Římě na P. Marii Vítěznou (Santa Maria della Vittoria),[1] zakládá se tradice vítězství z vyšší vůle. Na straně druhé vznikají díla ospravedlňující v exilu „českou válku“, vzývající české mučedníky a když se 1631 dostane saské vojsko až do Prahy, dochází k symbolickému sejmutí hlav popravených pánů z mostecké věže. Síla příběhu zde byla patrná již v 17. století.
Další sílu v národní paměti jí dal národně emancipační proces českého národa v 19. století, kdy se akcentuje protikatolický náboj spojený s habsburským rodem a pro potřeby dobové situace se vyrábí také česko-německý charakter sporu. V definici klasika přemýšlení o mýtech Rolanda Barthese (1915-1980) jde o jeden ze způsobů čtení mýtu ze strany obyčejných lidí, pro které je mýtus určen. Jakkoliv dnes zažíváme i další čtení tohoto mýtu – tj. jeho dekonstrukci a zdůraznění mytičnosti – pro „obyčejné čtení“ se mnoho nemění. Ostatně, dekonstrukce onoho česko-německého potýkání na Bílé hoře vůbec není nová – dokonce ji zdůrazní i televizní seriál Lékař umírajícího času z počátku 80. let 20. století, když pracuje s německy hovořící „českou“ stavovskou obcí. Ne že by to však měnilo něco na všeobecném čtení mýtu o tom, že MY jsme prohráli a ONI vyhráli.
Souvisí to s kolektivní pamětí, jak o ní hovoří německá autorka Aleida Asmnnová, která zdůrazňuje vytváření paměti v návaznosti na budování identity a legitimity. V tomto ohledu sehrávala Bílá hora významnou historickou roli také při vzniku Československa v roce 1918, neboť její příběh dobře vystihuje dobovou potřebu odstřihnutí od habsburského domu a důraz na demokratizační tendence a charakter nového státu. Co jiného mohlo lépe stát ve středu pozornosti nežli třicetičlenné stavovské direktorium, včetně teze o prosazování svobodného vyznání. Počátek století dvacátého se tak propojil s počátkem století sedmnáctého, jakkoliv šlo o umělý konstrukt, který byl více přáním až literární imaginace nežli historické reality. Francouzský filosof Maurice Halbwachs (1877-1944) rozeznal již před téměř stoletím další vlastnosti kolektivní paměti, a totiž její sociální podmíněnost a bezprostřední závislost na přítomnosti. Neexistuje nějaká pečlivě zakonzervovaná paměť, ta se stále obnovuje a aktualizuje a je neustále rekonstruována. To platí bez výjimky i pro bělohorskou událost, jež je ve dvacátých letech propojena se státním zásahem do pozemkové držby v podobě „pozemkové reformy“ pod hesly „Odčiňujeme Bílou horu!“, stejně jako v padesátých letech propojena s tažením proti katolické církvi jako proti tmářské, konzervativní a dobovou mluvou řečeno „zpátečnické“ organizaci. Vzhledem k neustálé aktualizaci kolektivní společenské paměti je vlastně na nás, jak moc a jakým způsobem bude (či nebude) rezonovat čtyřsetleté výročí bělohorské bitvy v roce 2020.
Covid-19 je největší pandemií, která lidstvo v posledních sto letech postihla, a je pro většinu z nás zcela novou zkušeností. Proč jsme tak překvapeni a v mnoha ohledech nepřipraveni na vypuknutí globální choroby? Praktická zkušenost současného lidstva s takovým nebezpečím totiž z naší živé paměti zmizela. A máme nač vzpomínat. Pohled do minulosti pandemií nám může nabídnout poučení nejen o tom, jak se naši předkové s chorobami potýkali, ale také jak svou společnost po odeznění nemoci obnovili a reformovali.
Výskyt globálních pandemií má velmi dávný původ. Od doby před více než deseti tisíci lety, kdy se naši předkové začali usazovat a svou obživu obstarávat v rámci zemědělského způsobu života, začaly se ve zvýšené míře vyskytovat i civilizační choroby. Vedle zubního kazu, souvisejícího s převažující obilnou složkou výživy, to byla také tuberkulóza způsobená soužitím s domestikovanými hospodářskými zvířaty. Usedlý způsob života společně se stabilní výrobou potravy brzy způsobil rapidní nárůst populace, který se dodnes nezastavil. Právě rostoucí hustota osídlení v lokalitách výhodných pro život vedla nejen k rozvoji společenských vztahů, vzniku prvních měst a civilizací, ale také k šíření a mutacím chorob v lidské populaci.
Před téměř 5000 lety byla v hrobce v západošvédském Frälsegården pohřbena dvacetiletá žena z časně zemědělské komunity kultury nálevkovitých pohárů. Analýzou DNA jejích zubů se ukázalo, že zemřela na chorobu způsobenou bakterií Yersinia pestis, tedy na mor.
Za normálních okolností je u zdravého člověka zubní dřeň sterilní a mikroby vnikají dovnitř zubu jen při septickém zaplavení celého organismu. Jestliže však nemocný následkem infekce zemře, patogenní mikroorganismy v dřeni zůstanou a jejich genetický materiál je uvnitř zubu po staletí chráněn před vnějšími vlivy.
Jde o jeden z nejstarších dokladů morové nákazy u člověka. Tento nově objevený kmen moru se mohl stát příčinou první morové pandemie v dějinách lidstva a způsobit tak kolaps nejstarší zemědělské civilizace pozdní doby kamenné v Evropě. Na přelomu mladší a pozdní doby kamenné (neolitu a eneolitu) vznikaly v povodí Dněstru (dnes především v Moldávii a na jihozápadě Ukrajiny) nebývale rozsáhlé shluky sídel cucuteni-trypilské kultury (5200–3000 před Kristem). Tyto obří zemědělské osady se podobaly pozdějším městům a žily v nich pohromadě tisíce lidí. Zásoby obilí zdejších obyvatel lákaly také miliony hlodavců, kteří jsou právě přirozenými nositeli bakterií Yersinia pestis. Morovému patogenu se tak poprvé naskytla ideální příležitost se plně rozvinout. Už v polovině 4. tisíciletí před Kristem ale většina těchto rozsáhlých sídelních shluků zkolabovala. Je velmi pravděpodobné, že zdejší komunity zemědělců, kteří značně vyčerpali i přírodní zdroje v okolí svých osad, zdecimovala právě lokální epidemie moru. Na morovou pandemii to ale ještě nestačilo.
Instalace neúplné kopie mariánského sloupu na pražské Staroměstské náměstí přišla ironií osudu ve zjitřené době, kdy se na různých místech po světě památníky naopak strhávají a modly kácí: v době, kdy ze scény mizí konfederační generálové a otrokářstvím zbohatlí mecenáši, se na ni v Praze naopak vrací Neposkvrněná Panna Marie (Immaculata), zašlapávající vítězně hadí obludu s dračí hlavou. Triumfující ženský archetyp a stvrzení tradičních hodnot v srdci Evropy? Vztyčení nového mariánského sloupu je akt symbolický a zároveň v mnoha ohledech sporný: spory vyvolávající a plný vnitřních rozporů.1)
Jen výběrově naznačím některé z nich, abych se pak zaměřila hlavně na absenci a fragmentárnost, které mohou mít pro historickou paměť v některých případech větší hodnotu než vyrábění kopií; skončit chci ovšem smírně, protože vyhrocených formulací nahromadili příznivci i odmítači obnovy sloupu už dost…
Ikonografie mariánské sochy na vrcholku sloupu vyjadřuje potlačení kacířských reformátorských herezí církví jedinou a pravou: privilegované umístění sloupu do symbolického středu hlavního města mělo ve své době vyznačit počátek rekatolizace českých zemí.2) A přece má být znovuobsazení tohoto místa kopií původního díla podle těch, kdo jej prosadili, symbolem smíření (ale koho s kým nebo čím?).3)
Původní sloup strhli v listopadu 1918 žižkovští hasiči, které přivedl anarchista Franta Sauer; jeho dochované nekompletní fragmenty jsou dnes uložené převážně v Lapidáriu Národního muzea. Z nich vypráví zajímavý příběh zejména hlava Panny Marie, kterou prý krátce po stržení sloupu schoval pod kabát jakýsi výrostek a utekl s ní (dnešní kluk by ovšem těžký a objemný kamenný prvek nejspíš ani neuzvedl); znovu se objevila v padesátých letech v jednom pražském starožitnictví.
Dílčí napodobenina sloupu instalovaná na Staroměstské náměstí 4. června léta Páně 2020 dochované fragmenty nijak nezahrnuje a je plně výrobkem kamenické dílny současného novobarokního sochaře Petra Váni. Jednotlivé kameny darovaly různé české obce a organizace, jeden je darem italským; dřík sloupu vážící před dvacet tun byl přepraven nákladní lodí až z Indie. Přesto se o instalaci mluví jako o „návratu” mariánského sloupu, přičemž má jít o vynikající ukázku tvorby sochaře Jana Jiřího Bendla. To ovšem ve výsledku znamená, že údajná „první barokní socha ve střední Evropě“, jak o ní hovořily informační materiály z dočasných zátarasů kolem sloupu, nyní pochází z jednadvacátého století. Za současné situace se zdá neodvratné, že novotou zářící napodobenina uprostřed Staroměstského náměstí překryje a zatlačí ještě hlouběji do neviditelnosti torzovité zbytky originálu, ukryté v podstatně méně atraktivní (míněno z hlediska širší návštěvnické veřejnosti) muzejní instituci.
Replika navíc není jen zbrusu nová, ale jak už řečeno, zatím i neúplná: ze čtyř rohů pomníku, kam by v logice co nejvěrnějšího napodobování původního díla měla přijít bojová sousoší andělů přemáhajících ďábly či démony (ikonograficky opět symboly porážky kacířů, vítězství církve svaté, katolické), zatím trčí k nebi jen dráty. A vzhledem k tomu, jak torzovité jsou dochované pozůstatky těchto sousoší, tomu tak asi ještě dlouho bude – o dalších plánech na dostavbu statue nyní těžko něco zjistit. Chybí i další prvky, na kterých přitom trvalo tzv. závazné stanovisko odboru památkové péče pražského magistrátu (ale koho k čemu tedy vlastně zavazuje?).4) Nebyla obnovena zejména původní barevnost sloupu: dřík býval opatřen nátěrem maskujícím původní hrubozrnný pískovec za důstojnější červený mramor, Panna Maria byla celá pozlacená. O to víc nyní vyniknou zářivá mosazná křidélka ušlápnutého draka – běžte se na ně podívat, než je pokryje patina. Při výstavbě masivní platformy pro sloup se alespoň dostálo požadavku památkářů nepoškodit původní základy, dochované pod dlažbou: po provedení archeologického průzkumu je pokryli geotextilí a zalili betonem; v takovém sarkofágu jim asi věru nic nehrozí.
Není přitom obtížné nahlédnout, že mariánský sloup na Staroměstském náměstí po svém stržení chyběl. Už jen proto, že tam stál od roku 1650! Na skvěle vybraném místě, ve významovém středu náměstí, plnil funkci polední časomíry, dodával rynku výraznou vertikální osu. Šlo nezpochybnitelně o autentický umělecký výraz raného baroka, o hodnotné dílo, jehož vnitřní smysl jistě nelze redukovat na protireformační politicko-náboženskou agitku. S pekelnými obludami na straně jedné a anděly s královnou nebes na straně druhé šlo o skutečnou axis mundi, kosmickou osu, která napojuje naše lidské hemžení na významuplnou vertikálu země–nebe–podsvětí. V kapličce v podnoži sloupu byl navíc umístěn mocný posvátný obraz Panny Marie jmenované Rynecké, spojovaný s magickou mariánskou pomocí při úspěšné obraně Prahy před Švédy; v současnosti tam má přijít hádejte co? No ovšem, jeho kopie.
Mariánský sloup navíc dostal roku 1915 společnost, Šalounův pomník mistra Jana Husa. Horizontálně rozložená masa nového sochařského díla tvořila mnohostrannou protiváhu sloupu, jeho hmotový i významový komplement. Hus hleděl k Immaculatě, směrem ke sloupu spjatému s rekatolizací se obrací i motto „Milujte se, pravdy každému přejte“. O umístění Husova pomníku se přitom bouřlivě debatovalo, nakonec ale zvítězil prostor nejprestižnější, staroměstský rynek. A to ačkoli se po zkoušce s kašírovaným modelem ozvaly hlasy, že masivní dílo na náměstí esteticky dobře nezapadá a v blízkosti mariánského sloupu nedělá dobrotu; o přemístění sloupu už tehdy neuvažoval snad nikdo, byť dříve takový požadavek příležitostně zazníval. Osud si to ovšem přebral po svém, takže o tři roky později to byl Hus, kdo na náměstí osaměl. Definitivní vítězství reformace a národní myšlenky? Už tehdy jsme mohli vědět, že historie žádné definitivy nerozdává…
Takže ano, svržený sloup na náměstí chyběl. Jeho absence nejen že vypovídala o čemsi důležitém v našich národních dějinách, ale nepřítomný sloup byl také památníkem snahy přepisovat a anulovat historii, která není po chuti mocenské klice, jíž se zrovna, třebas na chvíli a za pomoci účelových manipulací, podaří uzmout důležitou část vlivu. Stržený pomník může někdy promlouvat naléhavějším hlasem než ten, který dosud stojí. Absence, promlouvající nepřítomnost, je modalitou, kterou se nám z minulosti ohlašuje něco, co bylo a není: umlčené, v tomto případě násilně umlčené svědectví. Jak běží čas a pracuje zapomínání, promlouvající nepřítomnost může postupně vyznívat do nepřítomnosti docela obyčejné, mlčící – a teprve když paměť umlkne docela, je to pro původní strukturu opravdový zánik a konec, finální upadnutí do nicoty.
Mariánský sloup, odkaz jeho existence i svržení, si proto určitě zasloužily připomenutí, a to tím naléhavěji, čím méně zřetelná se s postupujícím časem absence sloupu stávala – před vztyčením nové kopie ji vyznačovala jen nenápadná plaketa v dlažbě náměstí (kolik Pražanů si jí kdy všimlo?)  a Jan Hus, jehož pohled i promluva se už více než sto let obracely do prázdna a do ztracena: jako zaznamenaná odpověď na otázku, kterou jsme už-už zapomněli.
Bývalo by bylo pěkné, kdyby se podařilo tuto absenci oživit a zpřítomnit, vyjádřit na místě smutný životní příběh mariánského sloupu, jeho vztyčení a slávy, jeho staleté přítomnosti v srdci Prahy, ale též jeho barbarského stržení a rozbití na kusy. Mít na Staroměstském náměstí památník, který by zpřítomňoval nejen starý mariánský sloup, ale i jeho přes sto let trvající nepřítomnost; památník, který by nám připomínal, o jaké hodnoty nás připravila zaslepenost a omezenost, která jediná může krásné umělecké dílo a klíčového svědka minulosti zaměnit za modlu hodnou leda svržení a poplivání – zvlášť dnes je důležité mít tyto souvislosti na paměti.
Tím spíš je škoda, že nová napodobenina si bohužel nic z toho nebere za své. Současné novobarokní dílo pojaté tak, že se jeho prostřednictvím jednoduše vrací na náměstí to, co tam patří, tyto vrstvy sdělnosti nemá a ani mít nemůže. Výběrově připomíná jen sloup, ale nikoli už jeho zkázu, a tak ztrátu a absenci původního díla nijak nezpřítomňuje – naopak ji nahrazuje novou přítomností. Přítomností, která se ke své novosti ovšem nijak nehlásí.
Stržený sloup se tak prý „vrátil” na své místo, historická křivda byla zřejmě tímto „odčiněna“ – jako by snad něco takového bylo možné! Ve věku neomezené digitální reprodukovatelnosti, posedlé kopírováním, je snadné zapomenout, že není kámen jako kámen a nová kopie, byť sebedokonalejší, není zaměnitelná s tím, za co se snaživě vydává. (A nutno říci, že hodnotu absence a fragmentárnosti zcela míjí i kritika obnovy sloupu zaměřená k tomu, že kopie není kvůli stavu originálu dostatečně věrná.) Zničit památník a umlčet to, co představoval, je stejným vyjádřením vůle anulovat historii jako vyrobit jeho co možná věrnou nápodobu a postavit ji bez další reflexe a odstupu na původní místo: buď je to manipulativní hra na to, že tu nikdy ani nebyl – anebo alternativní, ale stejně manipulativní hra na to, že tu vlastně nikdy být nepřestal. V obou případech je při díle úsilí revokovat historii, přetočit pásek času zpátky, přemazat současným vítězstvím všechny minulé prohry – my pomíjiví smrtelníci jsme asi opravdu nepoučitelní.
Obzvláštní smutek vzbuzuje diskurs „návratu“ z pražského lapidária, kde lze původní Bendlově Bohorodičce pohlédnout do tváře: má měkké, skoro až anticky jemné dívčí rysy. Některé fragmenty sloupu, který se ve skutečnosti nikam nevrátil, jsou k vidění opodál; velká část se jich ztratila, zbytek je skrytý porůznu v depozitářích, a snad také ještě v hlubinách staropražských domácností – doboví svědci si kousky svrženého sloupu odnášeli domů jako svérázné relikvie. S trochou vnímavosti mají tyto pozůstatky strhující, až magickou moc: tenhle sloup, rozbitý, potlučený, neúplný, totiž narozdíl od jakékoli své nové nápodoby byl při tom, je doslova tělem paměti staletí, jejichž součást tvořil, zaujatým svědkem kvasu doby, jenž ho nakonec strhl s sebou: je to tahle hlava, kterou měl ten kluk strčit pod kabát – na koho se asi Panenka usmívala, když svůj triumfální úlovek vymotal z podšívky?
Instalace nového sloupu má být aktem smíření; prvním nezbytným krokem je smířit se s tím, že na náměstí vůbec stojí. Jak ukazuje případ muže, který měl potřebu zapálit v první letní den u jeho paty hromadu hadrů, zatímco čekal na lavičce u Mistra Jana na příjezd policie, nebude to jen tak.5) Dalším krokem by mohlo být upustit od sísyfovské snahy vyrábět napodobeniny čtyř rohových sousoší, prachbídně dochovaných i dokumentovaných (jedno skoro úplně zničila už pruská dělová koule), a místo výroby více či méně volných kopií raně barokních soch vytvořit nová autentická díla, která se budou otevřeně hlásit ke svému původu v 21. století. Lubomír Sršeň, který tuto myšlenku formuloval dávno přede mnou, oprávněně připomíná, že nový sloup v každém případě je a bude naším památníkem – a snad ještě není vše ztraceno a máme šanci nechat vybudovat své době památník otevřenější, poctivější a snad i pokornější, než je stávající nápodoba.6)
Smířením par excellence by pak zejména bylo smířit nový sloup s tím starým – vrátit hlas očitému svědkovi, nechat opět promluvit toho, kdo všechny dějinné peripetie zažil sám na vlastní kůži. Místo je stejné a forma je zhruba tatáž, na těchto rovinách je návaznost mezi starým a novým sloupem jistě zajištěna, tváří v tvář pískovcovým fragmentům v lapidáriu je ale zřejmé, že je to málo. Napodobenina je ve skutečnosti jen chabou náplastí na skomírající a stále tišším hlasem hovořící absenci. Je totiž – možná paradoxně – vzhledem k poničenému mistrovskému dílu jen pramálo pietní: nevzdává žádnou úctu torzu, kterým se věkovitý sloup semletý proudem dějin stal. Ke skutečnému setkání s minulostí, k takovému, které bude mít potenciál proměnit i do budoucna způsob, jakým sami sobě rozumíme a jak jsme, bude třeba vtáhnout do hry i hutné, nepřeskočitelné tělesné bytí sloupu, torzovité a nescelitelné, onu zjizvenou a pocuchanou matérii, ve které je bezprostředně vepsaný příběh velice zvláštního místa, jímž je střed pražského Staroměstského náměstí. Stržený mariánský sloup tam totiž chyběl a stále chybí – a není snad marné hledat způsoby, jak ho tam jednou opravdu vrátit zpátky.
Staroměstské náměstí je nezvykle klidné: místní vytlačil masový turismus, turisty vyhnala koronavirová pandemie a centrum Prahy zatím zůstává prakticky vylidněné. Přichází dlouhý večer, do slunovratu zbývá jen pár dní.
Mistr Jan tiše stojí, už mnoho let hledí do prázdna, jak je údělem památníků, cele oddán vzpomínání. V onom prázdnu se ovšem čerstvě zhmotnila jeho nejživější vzpomínka: Panna kamenným rouchem oděná, královna nebes hvězdami korunovaná, velebná a neposkvrněná jako za starých časů. Není snad ale přece možné, aby se vynořila z pohyblivých písků historie, které ji kdysi pohltily… Anebo se doopravdy vrátila zpět? Je to ona, není to ona? Marie?
Co je teď těm dvěma po několika zbývajících lidičkách, kteří si v postupujícím soumraku hledají svou cestu přes náměstí.
Jak je to dlouho, pro Krista našeho pána, jak je to dlouho? Snad sto let, ne-li víc…
Přísná tvář neústupného Mistra Jana nabývá ve slábnoucím světle měkčí, téměř až něžné rysy. Panenka zaklání hlavu, mírně se usmívá. Jak se mezi mlčící fasády zvolna vkrádá noc, celé náměstí prostupuje nebývalá intimita. Rynek je teď malý, maličký, není tu místa než pro ty dva. Tvrdili nám, že se k sobě nehodíme, ale co oni o tom vědí, viď…
„Zůstaneš tu se mnou? Pověz, že už mě znovu neopustíš?“
„Stýskalo se ti? Zůstanu s tebou, slibuji, napořád…“
A šupiny škrábou po pískovci, jak se hadí tělo zlehka vysmeklo zpod nohou Bohorodice a ve smyčkách klouže dolů; drak se stočí v kapličce v podnoži sloupu, položí hlavu, přivře oči, a konečně spočine.
Chlup R.: Jak fungují symboly: religionistické postřehy k mariánskému sloupu, 2020 (navštíveno 29. 6. 2020).
Sršeň L.: Rizika obnovy mariánského sloupu na Staroměstském náměstí, Zprávy památkové péče, 2015, 75, 3, str. 254–260.
Vlnas V.: Mariánský sloup a jeho náměstí (poznámky o smyslu a místě), Zprávy památkové péče, 2015, 75, 3, str. 219–226.
1) O mnohovrstevnatosti sloupu jako symbolu píše Radek Chlup (2020).
2) K ikonografickým významům statue lze doporučit erudovaný a vyvážený článek Víta Vlnase (2015); shrnuje též základní informace o historii mariánského sloupu a Šalounova pomníku Jana Husa.
3) Instalaci napodobeniny sloupu si vzala za svou Společnost pro obnovu Mariánského sloupu na Staroměstském náměstí v Praze; z jejích materiálů čerpám zde uvedené informace o nové replice (viz např. www.marianskysloup.cz).
4) Číslo jednací S-MHMP 336107/2014.
5)  https://www.irozhlas.cz/zpravy-domov/mariansky-sloup-praha-pozar-zharstvi-staromestske-namesti-policie-ohen_2006211115_gak
6) Lubomíra Sršně, specialistu na raně barokní sochařství a dlouholetého kurátora kamenosochařské sbírky Lapidária Národního muzea, považují skalní zastánci sloupu za jeho odmítače, skalní odmítači pak za jeho zastánce; konsistentně se drží stanoviska, že současná kopie nemůže být plnohodnotnou náhradou původního barokního sochařského díla (viz zejm. Sršeň 2005).
„Když se nevidomý člověk naučí hmatem rozeznat různé předměty, pozná je na první pohled, když se mu navrátí zrak?“ ptal se už v roce 1688 William Molyneux svého přítele Johna Locka. V nedávné studii odpověděli na otázku irského filosofa čmeláci. Podrobnosti vysvětluje v audiopříspěvku  Jaroslav Petr:
Svět zachvátila pandemie covid-19. A zastihla lidstvo nepřipravené, přes všechny zkušenosti z minulosti. Co se děje se společností, s každým člověkem v této zvláštní době? „Od malého viru přicházejí velké otázky,“ zamýšlí se Vladislav Šolc, psycholog a psychoterapeut žijící v americkém Wisconsinu.
Motto: „Velký plán, na kterém je postaven nevědomý život psýché, je pro naše pochopení tak nepřístupný, že nikdy nebudeme vědět, jaká úroveň zla je nutná k tomu, abychom vyprodukovali enantiodromií dobro, a které dobro může zase vést ke zlu.“
Co to dnes zažíváme, můžete to popsat?
Uplynulo zhruba sto let od poslední velké pandemie španělské chřipky, která propukla v roce 1918 a která si vyžádala padesát, možná až sto miliónů obětí po celém světě. I přes její katastrofální dosahy trvalo Světové zdravotnické organizaci dalších třicet let, než vytvořila koordinovaný systém detekce a prevence globálních epidemii. Včasný zásah zřejmě zabránil většímu šíření pozdějších respiračních epidemii jako singapurské chřipky v roce 1957, hongkongské v roce 1968 a později v roce 2009 mexické prasečí chřipky. Koordinovaná spolupráce vlád a nevládních organizací dokázala předejít rozmachu eboly, či výrazně zmírnit dopady klasické chřipky, malárie, nebo viru zika. Nicméně přesto epidemie COVID-19 zastihla lidstvo nepřipravené.
Čím to je?
Virus má relativně dlouhou inkubační dobu, průměrně pět až šest dní s rozsahem až dva týdny, vysokou nakažlivost a u mnoha nakažených probíhá bezpříznakově nebo velmi mírně, v tom je jeho nebezpečnost. Přestože zabíjí relativně velmi málo ­ v porovnání třeba s dýmějovým morem, který ve 14.století vyhladil třicet až šedesát procent tehdejší evropské populace, ale i s nemocí SARS, pandemií viru H1N1 a MERS, které se vynořily v letech 2003, 2009, 2012 ­ dokáže narušit i stabilní ekonomiky. Až na pár výjimek v Pacifiku, jako je Tchajwan, Nový Zéland nebo Jižní Korea, vyspělé státy, pyšnící se vědou a vyspělými technologiemi, byly zaskočeny, ne-li pokořeny. Tato krize ukázala, jak je důležitá příprava na možnou globální nákazu a jak je nebezpečné, když se věda nebere vážně. Velice rychle přišlo vystřízlivění z velikášských hollywoodských fantazií, které nás utvrzovaly v tom, jak jsme připraveni na biologické války nebo invazi mimozemšťanů. Příroda a covid-19 nám přinesl nevyhnutelnou konfrontaci s realitou.
Jak vidíte tuto konfrontaci coby psycholog?
Z psychologického hlediska mluvíme o konfrontaci s naším stínem. Stín neboli to, co je nám vlastní, ale čeho si nejsme vědomi, co si nechceme připustit, odmítáme či zlehčujeme, nepřestane existovat ­ ale působí nechtěně, vytváří nečekané změny. A tyto změny nás pak mohou nejen překvapit, ale i probudit. Párty skončila, číšník přinesl účtenku. To, co jsme zanedbávali a zlehčovali, se najednou pod tíhou ztrát, a nakonec tváří v tvář smrti najednou vyjeví jako reálné. Staří Řekové učili, že pýchu (hybris) následuje stud či hanba (aischyné), tedy svízelné střetnutí s utrpením, které vědomí jinak přirozeně odštěpuje. Pýchu trestala Nemesis, bohyně spravedlivého údělu. Lpění na fantaziích, že všechno máme pod kontrolou, se teď velice rychle kompenzuje bolestivým uvědoměním našich limitů. SARS-CoV-2 nastavil zrcadlo našemu narcistnímu přesvědčení, že jsme pány přírody, aby nám ukázal, že jsme její součástí. Tato kompenzace je všepřítomný přírodní proces, jehož cílem je znovunastolení rovnováhy.
Carl Gustav Jung ji chápe jako základní nástroj psychického růstu. Lidstvo teď jako celek zažívá fenomén kompenzace, když nemá jinou možnost než kreativně reagovat na nový stav jak na vnější, tak na vnitřní, emocionální úrovni. Teď jsme chtě-nechtě nuceni k introverzi ­ obrácení pozornosti dovnitř. Pro obyvatele asijských zemí, kde je meditace součástí života, je to jednodušší než pro lidi ze Západu.
Jak obecně nynější situace působí na psychiku?
Každá velká ztráta nevyhnutelně přináší zmatek, paniku a dezintegraci vědomí, jejich míra je rozložena po celé délce spektra, záleží na vnitřních dispozicích a síle sociální opory, kterou má kdo po ruce. Zpočátku přichází šok, kdy člověk ztratí schopnost racionálně uvažovat a v zásadě necítí nic určitého, paralyzují jej tělesné projevy, jako jsou panické stavy, únava, nechutenství, průjem, zažívá emocionální plochost, nebo naopak nekontrolovatelné výkyvy emocí, poruchy spánku. Když se k tomu přidá fyzická a sociální izolovanost a s ní pocit opuštěnosti, některé osoby mohou pociťovat, že se jim rozpadá svět. V tomto období pozorujeme posttraumatickou reakci i u zdravých lidí. Nouzově linky jsou zaplavené telefonáty bezmocných lidí, které zachvátila panika.
Co následuje pak?
V další fázi se v člověku mobilizují psychické obranné mechanismy, skrze něž se vědomí začíná s bolestivou realitou vypořádávat. Je to jako by si já (ego) vytvořilo vlastní alternativní realitu, která dá nové zkušenosti význam. První impuls zpravidla směřuje k návratu do minulosti, kde jsme již něco podobného řešili, tomu říkáme regrese. Častokrát vidíme popírání, racionalizaci, tedy vysvětlení bez přítomnosti citu, zlehčování, vyjednávání a jiné manévry, jejichž cílem je ulevit od stresu. Emoce se ale nedají dlouhodobě potlačovat, aniž by došlo ke kompenzaci nevědomím. Přetlak se musí nějakým způsobem projevit. Proto přichází pocity jako zlost. A zlost si často hledá objekt. Člověk hledá viníka, zodpovědného za situaci, tím, že může projikovat svou zlost či strach navenek, zároveň reguluje vlastní zmatek, cítí větší sebekontrolu. Nebo naopak může obrátit zlost vůči svému já, což se pak projeví pocity viny, studu nebo i zaslouženého trestu.
Pro člověka a lidstvo nejsou tragédie a katastrofy ničím novým.
Války, pandemie a hladomory kosily společnost od počátku. Velké tragédie dávaly vzniknout představám o božských odplatách. Nadpřirozená bytost má svůj vlastní důvod, a tím se do jisté míry snímá tíha kontroly či viny z beder člověka. Nechci nijak snižovat náboženskou víru jako duchovní proces. Vztahem k nadpřirozené bytosti, bohům, Bohu dochází k sebeuvědomění člověka a nastavuje se mu morální zrcadlo. Jednotlivé emoce se diferencují a dostávají subjektivní význam. Dnes si dozajista více lidí klade otázku: Kdo jsem? Co je mým posláním? Můžu být lepší? Mnoho z nás se ptá, zda náš vztah k matce planetě nemůže být zdravější. Máme příležitost rozšířit si vědomí, k tomu dochází právě během vypjatých situací. Řecký výraz apokalypsa znamená zjevení, odhalení, rozkrytí, tedy vstup do sebe samého. Odhaluje se nám to, co bylo až dosud zakryto, část nevědomí.
Může se nám odhalit i naše lepší já?
Jestliže se dokážeme podívat na novou realitu a přijmout ji, tak vlastně re-integrujeme své já a adaptujeme se. Vytváříme novou ­celistvější ­ představu světa. Dokážeme-li svůj strach a úzkost podržet ve vědomí, můžeme v sobě rozvinout soucit, potřebu pomoci druhým, zaměřit se na řešení. Můžeme začít jednat racionálně, ptát se, jaké máme možnosti, co pro nás znamenají. Pokud naše vědomí obejme realitu, mluvíme o duchovním procesu transformace. Právě přijetí této nové reality a adaptace je cílem psychoterapie. Pokud toho vědomí není schopno, může uvíznout v primitivních únikových fantaziích odříznutých od reality, pak mluvíme o setrvání v regresním stavu. Na společenské úrovni se to projevuje v nárůstu fundamentálních přístupů. K nim patří třeba výzvy k masovému modlení ­ jak ve středověku ­ za poražení viru, vzestup konspiračních teorii a dalších bludných pověr.
I prezident Trump ještě před nedávnem hlásal, že onemocnění covid-19 je hoax.
Ano, podvod, který vymysleli demokraté, aby jej zbavili moci. Bohužel, mnoho jeho přívrženců tomu doopravdy věří a odmítají se řídit ochrannými doporučeními. Donald Trump označoval vyšetřování vlivu Ruska za hon na čarodějnice, a dlouho mu to procházelo, protože každé protitvrzení kontroval jinou lží. Oběti koronaviru se ale zatajit a zalhat nedají. Jedním z neplánovaných vedlejších účinku pandemie tedy může být procitnutí, vystřízlivění ze lží, na něž Trump vsadil a které mu až donedávna procházely. Realitě smrti se nedá vyhnout, a právě proto tato pandemie snad přispěje k rozšíření vědomí.
Takže jsou tu i možné pozitivní dopady pandemie?
Ve Spojených státech, kde až třetina lidí popírá vědu nebo věří bizarním konspiračním teoriím, může pandemie znovu ukázat na důležitost vědy. V zemi, kde týden léčby na respirátoru stojí 70 tisíc dolarů, bude poptávka po zdravotním pojištění, placené nemocenské, prevenci chorob bezpochyby hlavním tématem povolebních reforem. Více si připustíme, že lidé bez domova jsou zdravotním rizikem pro celou společnost. Mnoho lidí se bude snažit žít zdravěji, přestane kouřit a jíst maso. Na významu získá obor ekopsychologie, který studuje vztah člověka a prostředí. Budeme se zajímat o zoonická onemocnění, jak k nim přispívá lidská činnost. Otázky nerovnosti příjmů, mezinárodní spolupráce, změn klimatu a zdraví planety obecně se stávají předvolebními tématy číslo jedna. Morové nákazy měnily náboženské představy, ale také odhalovaly potřebu sociální stability, vzájemné propojenosti společnosti, vládnoucích a pracujících. Vedly k rozvoji hygieny, medicíny a vůbec k průmyslové revoluci. Všechny epidemie posunuly společnost ke spolupráci a zlepšily kvalitu života společenství. I u této epidemie můžeme očekávat změny tímto směrem. Zde bych ocitoval Carla Sagana: Z perspektivy naší nicotnosti ­ v celé této rozlehlosti ­ neexistuje náznak, že by pomoc přišla odjinud, aby nás zachránila před námi. Je to jen na nás.
Před jaká rozhodnutí nás pandemie staví?
Pandemie ukázala rozdíl v účinnosti řešení. Totalitní režimy, které dokázaly nastolit okamžitý zákaz vycházení, oddělily děti od rodičů, nebo dokonce nechaly celé rodiny raději hladovět, dostaly virus pod kontrolu rychleji. Může se zdát, že svoboda, jak si ji užíváme v demokratických zemích, je pro nás v tomto případě nevýhodou, budeme proto muset dosáhnout kompromisu mezi bezpečností a úbytkem svobod. Můžeme očekávat větší propojení technologií a elektronického monitorování, jako například chytré karantény. V USA se už ale lidé bojí monitorování vládou, zdráhají se poskytnout své telefonní číslo nebo uvést adresu. Takže v tomto směru stojíme před velkou neznámou, nikdo doopravdy neví, co budoucnost přinese. Svět se změní, to je jisté, ale zda k lepšímu, nebo horšímu, se nedá říci, protože dějiny jsou procesem, plynoucím mimo dobro a zlo.
Je ale jisté, že bludná přesvědčení, konspirační teorie nebo zavádějící náboženské představy komplikují průběh rekonvalescence někdy víc než virus samotný. Pro manipulace skrze různé -ismy, masová řešení nebo fundamentalistické náboženské ideologie jsou epidemie psychologickou živnou půdou. Důraz na vzdělání, sebepoznání je nejdůležitější protilátkou proti úpadku lidstva. Ani slova Carla Junga dnes neztratila na platnosti: Potřebujeme více porozumění lidské nátuře, protože jediná hrozba pro nás je člověk sám ­- on je velkým nebezpečím a my jsme si toho žalostně nevědomi. Nevíme o člověku nic - zhola nic.
„Díky“ pandemii získali opět respekt vědci, lékaři, ekonomové. Ale zároveň se vyrojily nové konspirační teorie. Co lidi pudí pořád nějaké vytvářet a ještě víc ­ jim věřit?
Lidská touha poznávat skutečnost a přikládat jí význam je instinktivní a souvisí s vědomím. Mytologie a rituální chování vypovídají o dávné snaze člověka pochopit smysl života. Konspirační teorie jsou vlastně pokusy o poznání skrytých zákonů reality. Objevují se hlavně tehdy, když se skutečnost začne odchylovat od představ, které máme o světě, o našem Bytostném já. V době krize se vynořují bolestivější obrazy skutečnosti, proto sílí tendence vytvářet nějaká přijatelná vysvětlení. Konspirační teorie, tak jako náboženství, uspokojují touhu po smyslu, řádu a vyjadřují vůli tento řád kontrolovat. Z psychologického pohledu můžeme konspirační teorie chápat, jako náboženské teorie sui generis, skrze něž se já vyrovnává s bolestivými nebo nevysvětlitelnými peripetiemi života. Čím méně je já ochotno si negativní emoce uvědomovat a vztahovat se k nim, tím více propadá síle konspiračních fantazií. Konspirační teorie jsou obranné fantazijní konstrukty, falzifikace reality, skrze něž může já zažívat pocit uvolnění, úlevy od úzkosti. Poskytují svým nositelům pocit osobní moci a kontroly nad realitou. Umožňují též přesměrování agrese, nenávisti a jiných společensky cenzurovaných pocitů do teorie, umožňují tím lépe zvládat tíhu života. Právě rozpad tradičních náboženských systémů v sekulárních společnostech pro ně otevírá prostor.
Jak reagují američtí, nebo konkrétně obyvatelé Wisconsinu, kde žijete, na zprvu podceňování, nyní tvrdou realitu? Na přístup prezidenta Trumpa?
Většina populace respektuje nařízení vlády. Lidé omezili práci i byznys, pokud možno pracují z domova. Ale i tady se projevuje ideologická rozpolcenost Ameriky, protože Trumpovi přívrženci nedůvěřují médiím a tudíž věří jeho vyjádřením, v nichž závažnost epidemie naprosto podceňoval. Trump doteď šíří smyšlené kvazivědecké teorie, odmítá nosit roušku a nabádá lidi, aby si udělali vlastní názor. S nárůstem nemocných a mrtvých však Trumpova popularita postupně klesá. Není pochyb, že jeho narcistní přístup v krizi nepomáhá, spíše naopak. On sám je však vnitřně rozpolcen a tento vnitřní konflikt přenáší na národ. Nesnaží se Američany sjednotit, mluví jen ke své oblíbené části populace, té, která jej zrcadlí a která ztělesňuje nostalgickou vizi křesťansko-fundamentální, bílé, sebestředné, nacionalistické a patriarchální země. Spojené státy už ze své historické podstaty nikdy nebudou politicky a ideologicky jednotné. Těžce úporný dialog protikladů, tak typický pro Ameriku, je sice zdrojem pokroku a brání upadnutí v jednostrannost, Trump ale legitimizuje doslova iracionální postoje, které protiklady rozdělují až na pokraj nebezpečného konfliktu. Tím, že teď začal propagovat otevření ekonomiky, lockdown, se postavil proti guvernérům, kteří následují osvědčený sociální odstup, otevřel Pandořinu skříňku, která nepůjde uzavřít racionálním dialogem.
Říkáte ale, že Trumpova popularita s nárůstem počtu mrtvých klesá.
V článku Donald Trump v zrcadle jsem vyjádřil názor, že Trump své přívržence dokázal oslovit skrze emoce strachu, hněvu a pocitu, že mají na všechno nárok. Tyto emoce projikuje na „nepřátele,“ jako jsou migranti, cizinci, Hispánci, Afroameričané, demokraté, environmentalisté… Trumpovi se podařilo probudit autoritářský a nacionalisticky instinkt: na jedné straně se staví do role spasitele a na druhé mistrně odvádí pozornost od reality. Republikáni se boji socialismu, který je straší už od McCarthyho poválečné éry, a proto setrvávají v magickém myšlení, že je Trumpova medicína zázračně dostane z krize. Trump nevymyslel rozpolcení společnosti, ale živí je. Dokázal vyvolat a legitimizovat „zakázané“ emoce, které přinesly mnoha lidem úlevu a pocit iluze moci. Zároveň je to dostalo do jisté pasti. Ulpívání na vůdci se dá přirovnat k závislosti na droze, je variací stockholmského syndromu týrané osoby. Jeho popularita tudíž může klesnout úměrně s úpadkem moci, kterou je teď Trump schopen lidem zprostředkovat. Vlastnosti, které jej dostaly na výsluní, se v krizi mohou stát katalyzátorem pádu. V terapii závislostí běžně pozorujeme tuto transformaci navozenou vyčerpáním a krizí.
Zatím počítáme hlavně přímé oběti koronaviru, nemocné, mrtvé. Nečekaná dramata se odehrávají také v izolaci, v karanténě, za dveřmi bytů. Bude, až pandemie opadne, za námi nečekané množství rozvodů, nebo babyboom, nebo obojí?
Záleží na vstupních podmínkách. Krize může mít velice pozitivní efekt na relativně stabilní rodiny. Po počáteční fázi může dojít k adaptaci, kde se lidé naučí využívat zanedbávané zdroje. To je žádoucí aspekt zmíněné introverze. Mohou mít víc času na komunikaci, budou nuceni řešit problémy, soustředit se více na sebe. Mohou využít ten nenadále získaný čas a prostor k rozvoji kreativity a inferiorních psychických funkcí. To je právě teď nejdůležitější, přijmout vlastní pocity, ať už strachu, zlosti, beznaděje, a vytvořit si k nim vědomý vztah. A to se děje, již to pozoruji u svých klientů. Právě kreativní činnost, pozorování našich snů, humor, denní rutina spojená s pohybem, udržení bdělé pozornosti navzájem ve vypjaté situaci se ukazují jako velice prospěšné.
Bohužel, ne všechny vztahy, rodiny jsou stabilní…
V rodinách s labilními, predisponovanými jedinci, nebo ve kterých se vyskytuje dokonce domácí násilí, je situace zcela opačná. Krize a nucená izolace zvyšuje u některých lidí agresivitu, týrané ženy, obzvláště v sociálně a ekonomicky slabších rodinách, jsou ještě závislejší na tyranovi. Zaznamenáváme nárůst incestů, sebevražd, bipolárních poruch, ale též psychóz u lidí s predispozicemi, mnoha pacientům se jejich stav zhoršuje. A ohledně baby-boomu: v období ekonomické nestability porodnost obvykle klesá, na druhou stranu, v krizi stoupá s agresí i sexuální pud. Výsledná čísla budou patrně rozložena podle ekonomicko-sociálního statusu. Každopádně, všechny dopady se projeví až později, třeba nezaměstnanost je silně rizikový faktor pro deprese nebo sebevraždy. Na druhou stranu, abychom zmínili i něco pozitivního, výrazně klesla nehodovost a počet pracovních úrazů.
Jsme teď součástí neplánovaného sociálního experimentu, říká izraelský historik Yuval Noah Harari. Souhlasíte?
Harari je velice intuitivní myslitel. Má asi pravdu v tom, že v době nejistoty a strachu se mocní pokusí upevnit svoje pozice a získat další nástroje manipulace. Ale experiment Homo sapiens vlastně probíhá ustavičně. Po rozpadu Římské říše Evropu ovládli náboženští fanatici, v době velké krize se chopil moci Hitler, po válce komunisté. Nesmíme být naivní a musíme i v těžkých dobách nést pochodeň ideálu řeckého odkazu demokracie a svobody ducha. Nesmíme ale ani propadnout paranoii, protože právě ta je cestou ke ztrátě našich svobod. Lékem na paranoiu je individuace, tedy sebepoznání a současně přijetí reality, se vším, co obnáší.
Jak se projevuje nynější situace ve vaší praxi? Máte případy, které přímo souvisejí s pandemií?
Naše klinika zaznamenala nárůst nových pacientů asi o čtyřicet procent. Ten souvisí nejen s domácí izolaci a s úzkostí z neznáma, ale také konkrétně se ztrátou práce, s úmrtím blízkých nebo třeba i se strachem z blížícího se porodu. Krize se dotýká i všech mých stávajících klientů. Všichni si procházíme změnou. Záleží na našem vědomém zaměření: zda z této změny něco vytěžíme, zda pro nás bude covid-19 darem, nebo prokletím.
je jungovský analytik, klinický psycholog, psychoterapeut. Vystudoval klinickou psychologii na FF UK v Praze. Momentálně působí v Glendale (Wisconsin) a Chicagu (Illinois). Autor knih Ve jménu Boha, Fanatismus v pojetí hlubinné psychologie (Triton, 2013), Archetyp Otce a jiné hlubinné psychologické studie (Triton, 2009), Psyché Matrix Realita (Amos, 2007).
Jung, C. G.: The Phenomenology of the Spirit in Fairytales, CW 9i, Princeton University Press, 1945/1948.
Jung, C.G.: Psychology and Religion: West and East. Volume 11 of The Collected Works of C. G. Jung. 2nd ed., 1969.
Merritt, D.: The Dairy Farmers Guide to the Universe: Jung, Hermes, and Ecopsychology, Sheridan, Wyoming: Fisher King Press, 2012.
Sagan, C., Pale Blue Dot: A Vision of the Human Future in Space, Ballantines Books, 1994.
Šolc, V., George J. D.: Dark Religion: Fundamentalism from the Perspective of Jungian Psychology. Ashville, NC: Chiron Publications, 2018
Šolc, V.: Dark Religion and Conspiracy Theories. An Analytical Viewpoint, Taylor & Francis, 2020.
V lidské populaci koluje, nebo se již objevilo, sedm koronavirů. Všechny mají zoonotický původ. Proč nebezpečné infekce přeskočí na člověka ze zvířat a jak se tomu vyhnout?
Nárůst počtu nově objevených infekcí v posledních desetiletích je objektivní realita. Více než sedm miliard lidí proniká do pořád odlehlejších oblastí a pak se přes přelidněné huby letišť vrací do přelidněných velkoměst. Pokud se dřevorubec vyfotí s influencerem, případná infekce nezůstane s dřevorubcem v pralese, ale má příležitost se významně a rychle rozšířit. Infekce ale přeskakovaly na člověka a šířily se v naší populaci i před érou internetu.
Například lidský kmen betakoronaviru 1 HCoV-OC63 je příbuzný koronavirům izolovaným z hlodavců, sudokopytníků a zajícovců. Statistické modelování pomocí genetické variability ukazuje, že virus HCoV-OC63 přeskočil na člověka z dobytka koncem 19. století. V té době musela být utracena velká stáda skotu kvůli silně nakažlivému respiračnímu onemocnění s vysokou smrtností. V lidské populaci také zuřila pandemie, na niž umírali hlavně starší pacienti. Předpokládá se, že dobytek hynul na mykoplazmovou infekci a lidé na chřipku.
Pokud bychom ale připustili přítomnost jiných, v té době neznámých původců infekcí, veřejné zdraví na konci 19. století mohl ovlivnit přeskok předka viru HCoV-OC63 na dobytek a následně na člověka. Nevíme jistě, co je příčinou této nemoci nejen proto, že se nám nedochovaly vzorky. Viry totiž mutují tak rychle, že jenom tušíme, jakými infekcemi trpěli naši dávní předkové. Většinu dnešních virů dovedeme vysledovat pomocí mutací v jejich genetické informaci jenom několik tisíc až několik desítek tisíc let do minulosti.
Primárním hostitelem mnoha skupin virů, včetně několika koronavirů jsou netopýři, kteří netrpí závažnějšími příznaky souvisejících onemocnění. Jak se tedy můžeme proti netopýřím virům bránit? Vystavit náš imunitní systém vlivu patogenů a získat protilátky, jak se momentálně děje s infekcí SARS-CoV-2? Nebo raději studovat rozmanitost života, zvážit rizika a přehodnotit naše zásahy do prostředí divokých zvířat?
Stejně jako je deprese poruchou mozku, která zvyšuje jeho citlivost vůči stresu a negativním podnětům, je i poruchou mezilidských vztahů, v nichž onu negativitu vnímáme. A zatímco biologické souvislosti měříme pomocí snímků mozku, koncentrace hormonů nebo imunitního obrazu, ty mezilidské můžeme sledovat v komunikaci – například analýzou textů, které člověk píše.
Tak jako za psem zůstávají očurané stromky, z jejichž pachových signálů mohou příslušníci jeho druhu odhalit vlastnosti toho, kdo je zanechal, zůstávají za lidmi nákupní seznamy, básně, životopisy nebo statusy na sociálních sítích. A stejně jako psi, také my ve svých komunikačních pozůstatcích projevujeme své osobní charakteristiky. Že skrze ně lze odhalit pohlaví nebo socioekonomický status, oceňují hlavně marketéři a prodejci. Analýzami se ale zabývají i psychologové – a ukazují, že „očichávání“ lidských textů přináší také informace o duševních obtížích jejich autorů.
Textová analýza [1] projevů vůdců al‑Káidy z roku 2007, tedy čtyři roky před Ládinovým úmrtím, tak mohla odhalit intelektuální převahu bin Ládina nad jeho následovníkem Ajmánem Zavahrím, stejně jako nárůst počtu osobních zájmen první osoby v jednotném čísle („já“, „moje“) u Zavahrího podle autorů poukazoval na jeho rostoucí pocit ohrožení a zhoršování vztahů s vůdcem. Právě poměr jednotného a množného čísla u zájmen v první osobě totiž patří mezi klíčové lingvistické ukazatele depresivity a psychopatologie obecně.
Četnost zájmen v první osobě koreluje s výsledky klinických testů závažnosti deprese. Navíc pacienti s depresí užívají víc negativních a méně pozitivních slov, víc nadávají a píší celkově emotivněji, což lze měřit třeba množstvím vykřičníků. Další lingvistické indexy ale tak samozřejmé nejsou: depresi lze odvodit třeba z indexů srovnávajících výskyt sloves a podstatných jmen. A také z vyšší četnosti slov odkazující k absolutní míře věcí: „všechno“, nebo „nic“, „nikdo“, nebo „všichni“ – výrazy, které vylučují výjimky.
Zvýšený výskyt „absolutistických“ výrazů předpovídají kognitivní modely deprese, které podstatu onemocnění vidí v zevšeobecňování všeho špatného. A „absolutistické“ výrazy skutečně afektivní poruchy doprovázejí – a to dokonce víc [2] než negativní slova. Navíc nevymizí ani po úspěšné léčbě. Právě černobílé myšlení tak může vystihovat obecnější charakteristiku lidí predisponovaných k depresi a patřit mezi důvody, proč jsou vyléčení pacienti náchylní k návratu onemocnění.
Podobně samotnou depresivní epizodu přesahuje i zvýšené užívání jednotného čísla zájmena „já“ oproti množnému „my“. Většinu z nás nejspíš napadne ­vysvětlení, které jazyk chápe spíš jako projev než příčinu deprese: člověk pod návalem problémů myslí hlavně na sebe, pročež o sobě také mluví. Jenže skutečný vztah může být složitější – a jazyková specifika mohou reflektovat obecnější lidské vlastnosti, které k depresi vedou.
Analýzy internetových diskusních fór ukazují, že lidé vyléčení z deprese přestanou s nadměrným užíváním negativismů. Naopak jsou výrazně pozitivnější, dokonce i oproti kontrolním, neutrálním diskusím – dost možná proto, že se v „rekonvalescenčních“ skupinách nepřestávají zaměřovat na emoce a vzájemně se podporují v optimismu. Určitou roli nicméně hrají i metodologické nesnáze a (hypo)mánie: v příslušných skupinách se nejspíš pohybují jak lidé, kteří se „vyléčili“, tak pacienti trpící bipolární (maniodepresivní) poruchou, u nichž se depresivní fáze přehoupla do té manické. Klíčovým problémem těchto studií tak zůstává, že zkoumají diskusní fóra spíš než konkrétní lidi, aniž by uměly přesně změřit, jak dobře vystihuje „diskusní skupina o depresi“ depresi samotnou.
Takové obtíže ovšem překonali rakouští a němečtí vědci [3], kteří vztah osobních zájmen s depresivitou potvrdili i u přepisů rozhovorů s konkrétními klienty psychoterapie. Poměr zájmen „já“ a „my“ navíc neovlivňovala jen deprese, ale i obecnější způsob vztahování se k ostatním lidem. Četnosti těchto slov o nás podle autorů něco vypovídají i bez ohledu na depresivitu, jejíž vliv statisticky odstranili:
Lidé, kteří užívají osobní zájmena v jednotném čísle, mají paradoxně vyšší potřebu pospolitosti. Častější odkazování k sobě samotnému vychází z jejich zvýšené potřeby lidského kontaktu a má vyvolat „submisivně-přátelský“ zájem ostatních. V takovém snažení ale (statisticky!) selhává – z čehož pak pramení stres a souvislost s depresemi.
Deprese se projevuje nejen změnami ve vztazích, ale i v mozku. A protože z toho vychází i struktura jazyka, skupina ruských vědců se pokusila na základě textových vodítek předpovědět sklony k sebedestruktivnímu jednání: poškozování vlastního těla, braní drog nebo poruchám příjmu potravy či pokusům o sebevraždu [4].
V mozku depresivita souvisí se zvýšenou činností čelních oblastí v pravé hemisféře, které se relativně víc aktivují při emočním uvažování, oproti stejným oblastem hemisféry levé, jejichž relativní aktivita statisticky souvisí spíš s racionálními úvahami. Aktivita mozku se přitom přirozeně zrcadlí i v produktech myšlení, včetně psaného projevu. Autoři tak předpokládali, že se sklony k sebedestrukci projeví snížením kvality textu, například omezením slovní zásoby a zjednodušením syntaxe, které spojujeme spíš s levou hemisférou.
Na základě psaných textů a výsledků testu osobnosti u šedesáti účastníků pak autoři hledali souvislosti mezi vlastnostmi textů a osobnostními charakteristikami, které se sebedestrukcí souvisejí – impulzivní agresivitou, depresivitou a nevyrovnaností. Výsledky ukázaly, že sebepoškozování skutečně lze relativně úspěšně předvídat – na základě méně složité slovní zásoby textů, menšího množství předložek a většího zastoupení zájmen, zejména osobních. Oproti předpokladům model sebepoškozování spojoval i s delšími větami a s vyšší koncentrací spojek.
Dodejme, že slabé a komplikované statistické vztahy, z nichž vědci vycházejí, neznamenají, že bychom sebepoškozování museli vysvětlovat poměrem činnosti pravé a levé hemisféry. Výsledky analýzy lze snadno vykládat i bez pomoci asymetrie hemisfér, snížením pozornosti, zhoršením paměti a kognitivního výkonu v důsledku vyšší depresivity. Vztahy osobnostních charakteristik se slovy a větami nicméně studie skutečně našla, byť bude nutné ověřit na nezávislých datech, jsou-li skutečné.
Přirozeným uplatněním takových výzkumů by byla detekce duševních onemocnění, která by nepředstavovala žádnou námahu pro vyšetřované ani lékaře. K analýze se přirozeně nabízejí sociální sítě – a právě jejich možné využití testovalo loňské srovnání twitterových účtů zdravých a depresivních uživatelů [5]. Tweety lidí trpících depresí obsahovaly víc sloves a méně podstatných jmen, větší hustotu negativních slov a charakteristický posun od „my“ k „já“. Tito lidé zároveň na twitteru komunikovali méně – a to celý den až do půlnoci, kdy se trend obrací, zřejmě kvůli nespavosti, která často depresi doprovází.
Studie digitálních stop uživatelů sociálních sítí ovšem nejsou dokonalé. Vědci nikoho sami nediagnostikovali, místo toho se spolehli na vlastní výpovědi zkoumaných a sestavili „depresivní skupinu“ z těch, kteří sami veřejně uvádějí, že trpí depresí. Pravdivost takového tvrzení a správnost příslušné diagnózy nikdo neověřoval, takže výzkum může do jisté míry nacházet textové charakteristiky psychopatologie obecně, a ne konkrétně deprese. Hlavně ale srovnává specifickou skupinu lidí, kteří o svých problémech otevřeně píšou na twitteru, s jinými náhodnými uživateli. Ony „depresivní“ uživatele tak spojuje i řada dalších věcí, kromě samotné deprese třeba chuť psát o sobě a svých emocích. Mezi „náhodné“ účty se mohly vloudit nějaké jinak specifické profily, třeba falešné nebo profesně orientované. Zároveň je třeba mít na paměti specifické prostředí anonymních účtů a sociodemografická specifika uživatelů twitteru.
Na úrovni skupin jsou rozdíly mezi depresivními a statisticky průměrnými uživateli zjevné: četnost tweetů v odpoledních hodinách nebo zastoupení emocí se liší o desítky procent, slov vyjadřujících znechucení najdeme u depresivních přispěvatelů téměř dvojnásobek. Jenže stačí to se všemi zmíněnými omezeními k užitečným predikcím na individuální úrovni?
Slavná studie z roku 2013 [6] naznačila, že ano: kombinace analýzy textů a vazeb mezi twitterovými účty stačila vědcům z Microsoftu, aby rozvoj deprese uměli předpovědět se 70% úspěšností. Výzkum sice také doprovázejí nevýhody omezení na uživatele twitteru, kteří k tomu svolili, nicméně depresivitu tentokrát vědci měřili klinickým dotazníkem a otevřenou otázkou, zda byla někdy uživatelům diagnostikována. Použití výsledného modelu na náhodně vybrané twitterové účty navíc přináší výsledky přesně odpovídající známým epidemiologickým výzkumům: vyšší četnosti depresí v zimě než v létě, vyššímu výskytu u žen než u mužů nebo vyšším hodnotám v těch (amerických) městech a státech, kde se skutečně nachází víc depresivních pacientů.
Automatická analýza instagramových obrázků [7] o pár let později dosáhla v diagnostice deprese úspěchů srovnatelných s klinickými úsudky praktických lékařů při běžné návštěvě pacienta. Vycházela přitom spíš z formálních vlastností obrázků, jako je světlost a zabarvení, než z obsahu. Stejně jako většina podobných výzkumů i tento používá k rozlišení deprese relativně jednoduchý dotazník, který nepřináší příliš podrobná data. Výsledky proto nejen nemusí úplně platit mimo sociální sítě a jejich uživatele, ale navíc je mohou zkreslovat i některé specifické skupiny depresivních pacientů, kteří se podle textu a obrázků detekují snadno, zatímco jiné podoby depresí mohou algoritmům unikat. Kromě toho u naměřených markerů často není zřejmé, jestli se pojí spíš s klinickou depresí čili onemocněním, nebo s vyšší depresivitou jako rysem osobnosti.
Možnosti praktického uplatnění podobných výzkumů navíc omezuje, že zkoumaná data pocházejí od účastníků, kteří k tomu poskytnou svolení, a netuší, co by vědci mohli na jejich účtech hledat. Pokud by lékaři své pacienty místo dotazů na duševní stav žádali o přístup k twitterovým a instagramovým účtům, nejspíš by jim řada z nich nevyhověla – a ti ostatní by tomu časem sdílený obsah přizpůsobili.
Zajímavá data ovšem můžeme získat i odjinud. V detekci poruch mozku se jeví jako slibná třeba analýza psaní na klávesnici – a při vyšetřování psychiatrických symptomů texty napsané přímo za účelem vyšetření. Právě obyčejné slohové úkoly loni analyzovala skupina českých vědců [8]. Účastníci podstoupili jednoduché vyšetření depresivity (tedy sklonu k depresi, nikoli klinické deprese samotné) a následně napsali asi čtyřstránkové texty, neformální pozdrav z dovolené, omluvný dopis, formální přihlášku k výběrovému řízení a stížnost. Vědci pak účastníky rozdělili na „depresivní“ a „zdravé“ a z množství různých lingvistických indexů vybrali tucet těch, které mezi oběma skupinami rozlišovaly nejlépe. Jejich relativní úspěšnost se lišila napříč pohlavími a jednotlivými texty, takže nelze vybrat jedno nejlepší kritérium – ve všech případech ale šlo o ryze jazykové kategorie, jako je poměr různých slovních druhů nebo užití jednotného versus množného čísla.
Konečný model pak dokázal depresi správně rozlišit asi v 60 % případů, přičemž čtyři z pěti účastníků označení jako depresivní skutečně patřili do skupiny vyznačující se depresí. U žen bylo možné depresi rozpoznat z pozdravu z dovolené: ten správně odhalil příslušnost k depresivnější skupině u 80 % účastnic. U mužů kritérium 60% úspěšnosti splnily tři texty, s výjimkou omluvného dopisu. Skutečný efekt nicméně bude nižší, protože vědci model testovali na stejném – a relativně skromném – vzorku.
Pokud ale studii chápeme jako pilotní ověření použití textové analýzy v češtině, jde o nadějné výsledky, jakkoli bude před praktickým uplatněním nutné ověřit další studií, zda jsou předpovědi modelu platné. Logickým pokračováním by byla snaha o vývoj nástrojů, které by duševní onemocnění uměly detekovat v praxi – jenže k tomu máme zatím daleko.
Aktuální český výzkum proto směřuje trochu jinam: „Morfosyntaktická analýza textu může sloužit i jako nástroj měření efektu léčby. Představte si, že máte v terapii osobu s rozvinutou depresí nebo léčíte odsouzeného agresora. V rámci terapie si jedinec vede svůj terapeutický deník – a algo­ritmus průběžně vyhodnocuje jeho morfosyntaktické charakteristiky. Jako byste současně s výpovědí získali její chemický rozbor a sledovali proměny pacienta. Ve chvíli, kdy se poměry morfosyntaktických znaků začnou blížit stavu, kdy byl v normě, máte objektivizované kritérium úspěšnosti léčby. A to je směr, kterým se momentálně obrací i náš výzkum,“ vysvětluje hlavní autor­ka české studie Jana Marie Havigerová, co dalšího by nám podobné výzkumy mohly jednoho dne nabídnout.
[1] Pennebaker J. W., Chung C. K.: Computerized text analysis of Al-Qaeda transcripts, in: Krippendorff K., Bock M. (eds.): A Content Analysis Reader, Thousand Oaks, CA: Sage 2007.
[2] Al-Mosaiwi M., Johnstone T.: In an Absolute State: Elevated Use of Absolutist Words Is a Marker Specific to Anxiety, Depression, and Suicidal Ideation. Clin. Psychol. Sci. 6, 529–542, 2018/4.
[3] Zimmermann J. et al.: The way we refer to ourselves reflects how we relate to others: Associations between first-person pronoun use and interpersonal problems. Journal of Research in Personality 47, 218–225, 2013.
[4] Litvinova T., Seredin P., Litvinova O., Zagorovskaya O.: Profiling a set of personality trans of a text author: what our words reveal about us. Research in Language 14, 2016/4.
[5] Leis et al.: Detecting Signs of Depression in Tweets in Spanish: Behavioral and Linguistic Analysis. J. Med. Internet Res. 21, 2019/6.
[6] De Choudhury M., Counts S., Horvitz E.: Social Media as a Measurement Tool of Depression in Populations. Proceedings of the 5th ACM International Conference on Web Science, Paris, France, May 2–May 4, 2013, WebSci 2013.
[7] Reece A., Danforht C.: Instagram photos reveal predictive markers of depression. EPJ Data Science 6, 2017.
[8] Havigerová J. M., Haviger J., Kučera D., Hoffmanová P.: Text-Based Detection of the Risk of Depression. Frontiers in Psychology 10, 2019.
Vzhledem k vysoké infekčnosti koronaviru SARS-CoV-2, původci onemocnění covid-19, je zajímavý jeho způsob proniknutí do buňky s využitím ACE-2 – enzymu, který je součástí renin-angitenzin-aldosteronového systému (RAAS).  A protože jako řada lidí užívám ke snížení vysokého krevního tlaku moderní léčiva účinkující přes tento systém, zbystřil jsem a snažil jsem se zjistit, zda mohou tato léčiva nějak ovlivnit mou náchylnost k této infekci.
Nejprve stručně něco o RAAS. Jedná se o komplexní systém zajišťující kromě jiného stabilitu krevního tlaku. Při jeho poklesu se v ledvinách vylučuje enzym renin, který z peptidu o 452 aminokyselinách odštěpí dekapeptid angiotensin I. Ten sice nemá významné biologické účinky, je ale účinkem angiotenzin-konvertujícího enzymu 1 (ACE-1) převeden na oktapeptid angiotensin II. Ten působí několika způsoby na zvýšení krevního tlaku. Rychlého zvýšení dosahuje hlavně působením na subtyp receptorů AT-1 pro angiotenzin II. Dlouhodobě pak stabilizuje krevní tlak regulací renálních funkcí tím, že způsobuje uvolnění aldosteronu z nadledvinek a zvýšením reabsorpce sodíku způsobuje retenci tělních tekutin. RAAS je ale velmi komplexním systémem, kromě receptorů AT-1 jsou popsány i další subtypy.
Interakce s RAAS kromě méně významného inhibitoru reninu aliskirenu (lék Tekturna) využívají dvě významné skupiny antihypertenziv – inhibitory ACE-1 a antagonisté angiotenzinového receptoru. Mezi inhibitory ACE-1 patří léčiva nazývaná prily, jejichž generické názvy končí –pril. U nás jsou nejběžnějšími perindopril (součást přípravku Prestaium Neo) a ramipril (Ramil). Antagonisté angiotenzinového AT-1 receptoru se podle koncovky zase nazývají sartany a patří sem například losartan (Lozap), valsartan (Diovan), nebo telmisartan (Micardis).
Ve skutečnosti je situace ještě složitější, pro pochopení infekce SARS-CoV-2 je důležitý další donedávna prakticky nevýznamný enzym, a to ACE-2. Tento enzym, přítomný na povrchu řady epiteliálních buněk, je schopný odštěpit od angiotenzinu I i angiotenzidu II jednu aminokyselinu za vzniku malých peptidů označovaných obvykle angiotenzin 1-9 a angiotenzin 1-7, který má vlastní vazodilatační aktivitu.
Z hlediska současné koronavirové infekce je podstatné, že ACE-2 je rozpoznáván spike proteiny na povrchu koronavirů a následně s pomocí enzymu serinové proteázy umožňuje vstup virové RNA do buňky, kde pak využívá buněčných struktur k vlastnímu množení.
Mohou tedy léčiva využívající RAAS, tedy konkrétne prily a sartany, nějak ovlivnit infekci covid-19? Vzhledem k mechanismu jejich účinku to je legitimní otázka. Nedávno byla v tomto směru publikována v časopisu Lancet úvaha ve fromě dopisu. [1] Konstatuje, že hlavními obětmi onemocnění covid-19 jsou starší lidé trpící většinou hypertenzí a diabetici a klade si otázku, zda to není v souvislosti s tím, že diabetici obecně a také pacienti užívající prily nebo sartany mají zvýšenou expresi ACE-2. A výsledkem je doporučení pro rizikové osoby neužívat tento typ medikace s podotknutím, že antihypertenziva působící jako blokátory vápníkového kanálu by měla být pro takové pacienty lepší volbou.
Potíž je v tom, že následný článek [2] naopak navrhuje použití sartanů pro zmírnění závažnosti průběhu a mortality způsobené infekcí virem SARS-CoV-2. Tento návrh je založen na pozorování, že zvýšený počet ACE-2 na povrchu buněk neznamená zhoršení infekce, a naopak snižuje poškození plic.
V krátkém sledu se objevila řada názorů oscilující mezi těmito krajními variantami. Pokud by prily a sartany ovlivňovaly nějakým způsobem průběh covid-19, byl by zřejmě jejich vliv vzhledem k jejich mechanismu účinku různý. Zatímco prily významně snižují hladiny angiotenzinu II v krvi, sartany naopak zablokováním příslušných receptorů mají potenciál jeho hladiny zvyšovat.
Zcela nedávno vyšel v prestižním časopise New England Journal of Medicine souhrnný článek [3], hodnotící jednotlivé publikace na toto téma a jejich argumenty, který došel k závěru, že současné poznatky nedovolují vynést jednoznačný soud, zda antihypertenziva působící přes RAAS mají jakýkoli vliv na průběh onemocnění covid-19.
Autoři doporučují pacientům se stabilizovaným krevním tlakem a užívajícím tato léčiva nepřerušovat léčbu ani nepřecházet na jinou medikaci. Stejný názor vydala v posledním dopooručení i evropská regulační autorita EMA. [4]
Je zřejmé, že definitivní závěr lze udělat jedině po provedení rozsáhlé epidemiologické studie, která je v současné době připravována.
Pandemie COVID-19 dlouhodobě ovlivní fungování celé společnosti. Je to (mimo jiné) obrovský experiment. Experiment, který by žádný etický panel nepovolil, ale když už se děje, otevírá nová témata pro nejrůznější obory od virologie a epidemiologie po sociologii a ekonomii. Vesmír bude u toho, protože naším úkolem a cílem je zasazovat aktuální dění do širšího kontextu. Chcete u toho být s námi?
Pandemie představuje i pro tištěná média zatěžkávací zkoušku. Více než kdy jindy jsou pro nás důležití naši věrní čtenáři – předplatitelé. Pokud je Vám Vesmír blízký, budeme rádi, zvážíte-li některou z forem předplatného. Velmi nám tím pomůžete.
[1] Fang L. et al.: Lancet Are patients with hypertension and diabetes mellitus at increased risk for COVID-19 infection? 2020, DOI: 10.1016/S2213-2600(20)30116-8
[2] Gurwitz D.: Angiotensin receptor blockers as tentative SARS-CoV-2 therapeutic. Drug Dev. Res. 1-4, 2020, DOI: 10.1002/ddr.21656
[3] Vaduganathan M. et al.: Renin–Angiotensin–Aldosterone System Inhibitors in Patients with Covid-19. N. Engl. J. Med., 2020, DOI: 10.1056/NEJMsr2005760
[4] Wending P.: EMA Says Stay on Angiotensin Drugs During COVID-19 Pandemic. Medscape Medical News, 27. 3. 2020, staženo 2. 4. 2020
Vypůjčil jsem si odpověď francouzského mikrobiologa André Lwoffa na otázku, co je to virus. André Lwoff (1902–1994), nositel Nobelovy ceny za objev lyzogenie bakteriálních virů, svojí odpovědí chtěl vyjádřit, že spekulace o viru jako živém organismu nemají žádný smysl.
Virus samotný je částicí s určitou strukturou, která sestává z nukleové kyseliny (RNA nebo DNA), proteinů či glykoproteinů a v mnoha případech též fosfolipidů membránové obálky. Život takové virové částici (virionu) vdechne teprve hostitelská buňka, která mu vhodným receptorem na svém povrchu umožní vstoupit do vnitřního prostředí buňky (cytosolu). To nakonec vede k ovládnutí buněčné továrny a k produkci stavebních složek potřebných pro myriády nových virových částic. Virus je zkrátka obligátní parazit a potřebuje svoji hostitelskou buňku, aby ožil. A nejenom to, k naplnění svého poslání potřebuje zpravidla celé soustavy buněk (tkáně) hostitelských organismů, a nakonec i celé populace hostitelů, aby dokázal cirkulovat v přírodním prostředí a udržovat svůj vývojový cyklus. Člověk bývá velmi často jedním z cílových hostitelů a v závislosti na způsobu přenosu často též konečným hostitelem viru.
Všechno je to ve skutečnosti mnohem složitější. Klíčovou úlohu ve vztahu hostitel-virus hraje délka jejich společné cesty, kterou urazili v průběhu svého historického vývoje (koevoluce). Dlouhá koexistence vede zpravidla k dobře vybalancovaným vztahům, kdy virus nezpůsobuje žádné nebo jenom mírné formy onemocnění. Proces je to dynamický, s neustálou konfrontací hostitelových nástrojů obrany (imunity) se schopností virů měnit své genetické vlastnosti mutacemi či přeskupováním genomových segmentů u virů se strukturně členěným genomem (orthomyxoviry – chřipkové viry, bunyaviry, orbiviry).
Tyto změny ve virové genetické informaci jsou na vině tomu, že se čas od času některý virus cirkulující v přírodním prostředí a s vazbou na určitého hostitele (živočišný druh) utrhne ze řetězu a začne páchat škody. Ty bývají o to větší, pokud se takovému zdivočelému viru podaří přeskočit na jiný živočišný druh, člověka nevyjímaje. Dobře to známe z opakujících se epizod zvířecích chřipek, které v nedávné minulosti postihly chovy prasat či drůbeže. Veterinární služba v civilizovaných zemích bdí velmi důsledně nad tlumením každého náznaku vzplanutí takových nákaz, aby zabránila masivnímu rozšíření původce onemocnění s následující fatální devastací chovů užitkových zvířat, ale též aby hned v počátku zabránila možnosti přeskoku těchto virových původců na člověka. Kdykoliv se tak stane, je zaděláno na veliký problém.
V chovech užitkových zvířat je relativně snadné udržet nákazy virovými patogeny na uzdě. Mnohem obtížnější, ne-li nemožná, je taková veterinární bdělost u volně žijících živočichů – rezervoárů původců virových nákaz –, kteří jsou velmi často zdrojem potravy („bushmeat“) příslušníků různých civilizací a etnik v Asii, Africe či Latinské Americe.
Dobře víme, že šíření patogenních virů v přírodním prostředí záleží na řadě faktorů, z nichž zdaleka ne všechny může člověk ovlivnit. Současná koronavirová pandemie COVID-19, jejímž původcem je nový koronavirus SARS-CoV-2, nás zastihla nepřipravené. Nepřipravené přesto, že jsme v nedávné minulosti dostali dvě silná koronavirová varování; to první v roce 2003 v podobě nově se vynořivšího onemocnění SARS (Severe Acute Respiratory Syndrome) a poté v roce 2012 v podobě onemocnění MERS (Middle East Respiratory Syndrome).
Oba pachatelé těchto zoonóz (viry pocházející ze živočichů – rezervoárů nákazy) byli přistiženi při činu včas a jejich původci se ocitli na seznamu lidských patogenů zvířecího původu představujících vysoké biologické riziko. Přeskočili na člověka v prvním případě z malé šelmy cibetky a ve druhém z velblouda, přičemž původními hostiteli obou nových koronavirů patogenních pro člověka byli netopýři. Tehdy se podařilo nekontrolovanému šíření obou virových původců zabránit.
Oba výtečníci dokázali v krátké době napáchat značné škody na zdraví lidí a vyžádali si i četné lidské životy. Překvapivě však, jak rychle se objevili, tak rychle zmizeli, a nemáme pro to dosud jasné vysvětlení.
Jejich nečekané zmizení patrně přispělo k dnešnímu epidemiologickému selhaní. Epidemiologie v konceptu profesora Karla Rašky (eradikace pravých neštovic 1979) musí dbát permanentně na opatření k bdělosti proti infekčním nákazám. To zjevně selhalo v případě současného vetřelce, nového koronaviru SARS-CoV-2. Víme, že je odvozen od původce SARS z roku 2003 s tím rozdílem, že v jeho rodokmenu byl odhalen ještě jeden přeskok, a to na luskouna, hmyzožravého savce.
Jakkoliv je zřejmé, že na pandemickém rozšíření nového koronaviru má zásadní podíl liknavý přístup čínské administrativy, či dokonce snaha celou věc v samém počátku ututlat, představuje současná pandemie největší zkoušku pro fungování lidské společnosti v moderních dějinách. Stala se z ní bez nadsázky planetární výzva pro celé lidstvo. A my nemáme jinou možnost než zmobilizovat všechny schopnosti, zkušenosti a znalosti, abychom nás bezpečně vyvedli z této šlamastyky do šťastné budoucnosti.
Bude to pro nás a pro následující generace draze vykoupená, leč nesmírně cenná zkušenost. Zkušenost sdělující, jak zásadní význam má nejenom porozumění člověka přírodě a jejím zákonitostem, nýbrž také souznění člověka s přírodou. Za několik posledních generací jsme v moderních dějinách lidské společnosti dokázali nashromáždit neuvěřitelné množství poznatků a znalostí o neživé i živé přírodě, o makrosvětu i mikrosvětu, o naší planetě, Sluneční soustavě a vesmíru. V podstatě nás lidí je však touha po dobrodružství dalšího nového poznání, a ta nakonec pokaždé překoná náš strach z nejistoty neznámého a strhne na svoji stranu i dosud získanou zkušenost.
Zdá se, že v tomto ohledu není lidskému pokolení pomoci, a že to tak má být. Není však pochyb o tom, jak zásadní význam musí mít bádání nad biologickými riziky na naší planetě, jak zásadní význam musí mít studium člověka a lidské společnosti v její všeliké pestrosti. Jako by se nám však nedostávalo schopnosti naslouchat sami sobě a chovat se ohleduplně k okolí a s pokorou k přírodě. Rozhodně máme na to, abychom udělali velký krok kupředu k udržitelnému způsobu života na Zemi, pokud se nám podaří projít bezpečně pandemickou zkouškou a pokud se z ní patřičně poučíme. Nepřipusťme si ani na chvilku, že by tomu mohlo být jinak. Nechť nás to naplňuje nadějí.
Pandemie COVID-19 dlouhodobě ovlivní fungování celé společnosti. Je to (mimo jiné) obrovský experiment. Experiment, který by žádný etický panel nepovolil, ale když už se děje, otevírá nová témata pro nejrůznější obory od virologie a epidemiologie po sociologii a ekonomii. Vesmír bude u toho, protože naším úkolem a cílem je zasazovat aktuální dění do širšího kontextu. Chcete u toho být s námi?
Pandemie představuje i pro tištěná média zatěžkávací zkoušku. Více než kdy jindy jsou pro nás důležití naši věrní čtenáři – předplatitelé. Pokud je Vám Vesmír blízký, budeme rádi, zvážíte-li některou z forem předplatného. Velmi nám tím pomůžete.
Všichni to známe. Dívky mají vážné tajemství, které nikdy nikomu neprozradí. Tedy snad jen své nejlepší kamarádce, to je ale v pořádku, poněvadž ta je naprosto spolehlivá a nikomu to neprozradí. Leda tedy snad své další nejlepší kamarádce, ale ta je taky zcela spolehlivá…
Kupodivu, tímhle postupem nakonec znají tajemství všichni. A dokonce lze ukázat, že pokud dejme tomu každá čtvrtá (nebo každá desátá) kamarádka není až tak strašně spolehlivá a prozradí to hned několika kamarádkám, má šíření onoho tajemství povahu exponenciálního růstu (počet lidí, kteří znají tajemství, roste přibližně geometrickou řadou), jehož rychlost závisí právě na četnosti těch trochu méně spolehlivých kamarádek v populaci.
Není to samozřejmě úplně přesně exponenciální proces, poněvadž velikost dívčích kolektivů je omezená a čím dál častěji dochází k tomu, že dívka tajemství prozradí kamarádce, pro kterou už je to stará vesta. Počet znalců tajemství se postupně nasycuje, ale to nic nemění na tom, že i když málokdo je vyslovená drbna, myšlenky, nápady i drby se alespoň zpočátku populací šíří stále rostoucí rychlostí. Totéž platí pro viry.
Důsledky nejsou každému zřejmé. Nechtěně jsem vyslechl rozhovor dvou sousedů, kdy se jeden ptal druhého, zda mu (v situaci epidemie koronaviru) nevadí, že si jeho děti půjdou hrát k dětem druhého souseda – oba se vzájemně ujišťovali, že jim to vůbec, ale vůbec nevadí, jsou přece přátelé a jsou všichni zdrávi.
Bylo to v určitém smyslu pochopitelné, jde o mladé rodiny, jimž by případná nákaza virem mnoho neuškodila. Přesto je zřejmé, že nepochopili, oč jde. Karanténní opatření tady totiž vůbec nejsou kvůli tomu, zda se já eventuálně nakazím, případně zda se nakazí moji blízcí. Smyslem je zpomalit růst celkové promořenosti populace a z tohoto hlediska je naprosto irelevantní, zda mně jakožto konkrétnímu jedinci vadí či nevadí, jestli dostanu koronavirus nebo nakazím někoho blízkého. Šíření viru je pravděpodobnostní kolektivní proces a každý nechráněný kontakt jej může – ale nemusí – urychlit. A je vcelku jedno, jestli to jde přese mě, nebo přes někoho jiného. Nejde o to, zda já budu zdravý, ale zda mohu být potenciálním mostem, přes který virus může přejít někam dál.
Představme si ulici, kde všichni dodržují ochranná opatření: když jdou ven, nosí roušky, po návratu z práce nebo obchodu si myjí ruce a tak dále. Jen se mezi sousedy – a to vždy jen dvěma nejbližšími – dohodnou, že jejich děti se budou vzájemně (řekněme jednou denně) navštěvovat. Předpokládáme-li, že každé dítě může šířit koronavirus, aniž třeba nákazu vůbec zaregistruje, dejme tomu týden, je zřejmé, že stačí jediný náhodně nakažený jedinec, aby byla brzy promořená celá ulice.
To pořád nemusí vadit, pro většinu lidí je to něco jako chřipka. Ale může. Třeba když se nějaký starší člověk staví (s rouškou) u sousedů pro rýži a sáhne na kliku. Nebo když někdo z dospělých má vážnější průběh nemoci, musí být hospitalizován a zrovna se trefí do doby, kdy začnou být omezené kapacity nemocnic. Nebo když někdo z ulice musí pracovně jet na druhý konec země, kde virus zatím nebyl.
Prozatím o nic nejde, ale nikdo neví, kdy může situace začít eskalovat. Divíme se, jak to, že se třeba v Itálii virus pořád tak šíří přes všechna drakonická opatření. Itálie je známá svými vřelými sousedskými vztahy (zažil jsem tam několik situací, kdy sousedi spontánně vytáhli na ulici stoly a začali společně hodovat) a nelze vyloučit, že v promořené populaci i nečetné nechráněné sousedské kontakty stačí na to, aby se šíření viru nedařilo ani zpomalovat, natož zastavit.
Nemůžeme si dělat iluze, že virus zastavíme dřív, než promoří většinu populace. Šířit se bude, protože budeme chodit do práce a občas na nákup a protože ani rouška ani důkladné mytí rukou neposkytují stoprocentní ochranu. Jenže rychlost toho šíření je klíčová. Situace v Itálii a ve Španělsku je varující; stav, kdy zdravotnictví nestíhá, může v případě rychlého šíření viru nastat docela snadno. Každé omezení kontaktů nad rámec toho, co je nutné, se tedy hodí.
Ovšem samozřejmě, když jde o nejlepší kamarádku, to je něco jiného, ta je přece zcela spolehlivá.
David Storch pro Science Café #vedciprotitrudomyslnosti:
Pandemie onemocnění COVID-19, způsobeného koronavirem SARS-CoV-2, ochromila život v naší zemi i ve světě. Toto onemocnění má potenciál usmrtit desítky milionů lidí. Jediný v současnosti dostupný nástroj, jak obyvatelstvo před COVID-19 chránit, je zpomalit postup epidemie pomocí omezení mezilidských kontaktů. Plošné karantény na úrovni států však mají devastující ekonomické dopady. Očekávaná recese je takového rozsahu, že přední ekonomové považovali za nutné vyčíslit finanční hodnotu lidského života, a iniciovat tak diskusi o tom, do jaké míry se mají státy snažit rozvoj epidemie zpomalit.
Vzhledem ke globálnímu rozšíření SARS-CoV-2 není realistické, aby byl tento virus celosvětově eliminován pomocí karanténních opatření. I kdybychom dokázali SARS-CoV-2 zlikvidovat v České republice, virus bude do naší populace opět zavlečen z jiných zemí. Většina z nás proto bude muset projít infekcí, ideálně kontrolovanou formou tak, aby nedošlo k zahlcení zdravotnického systému. Nedostatek lékařského personálu a adekvátně vybavených nemocničních lůžek by v případě příliš vysokého počtu nemocných způsobil zvýšení úmrtnosti u pacientů vyžadujících hospitalizaci.
Testování na COVID-19 je v současnosti po celém světě prováděno v nedostatečné míře. Neznáme celkový počet infikovaných, ani kolik je přenašečů bez symptomů onemocnění. Bez těchto informací nedokážeme předvídat chování epidemie v různě restriktivních nastaveních celospolečenské karantény. Nezbytná opatření, která omezí rychlost šíření SARS-CoV-2 na únosnou rychlost, budeme muset zjistit postupnými změnami v parametrech karantény – jinak řečeno, metodou pokus-omyl. Dopad každé změny v nastavení karantény se projeví s více než týdenním zpožděním, takže nalezení optimálních podmínek bude nějakou dobu trvat.
Kontrolované provedení populace infekcí SARS-CoV-2 tak, aby nebyl zahlcen náš zdravotní systém, bude trvat několik let, během kterých bude třeba udržovat jistou míru karanténních opatření. Dobrá zpráva je, že jak bude podíl lidí uzdravených z COVID-19 v populaci narůstat, tak budou moci být karanténní opatření mírnější. Karanténa se navíc nebude vztahovat na ty, kteří se uzdraví, takže budou k onemocnění rezistentní a nebudou ho moci přenášet.
Rozvoj epidemie COVID-19 v České republice je zpožděn o dva týdny za Španělskem a Německem a o tři týdny za Itálií. Je nepravděpodobné, že u nás nastane stejná epidemiologická situace jako v těchto zemích, protože včasné zavedení přísných karanténních opatření v České republice šíření SARS-CoV-2 zpomaluje. Získali jsme tak čas, který umožňuje našemu zdravotnímu systému i celé společnosti připravit se na nápor většího množství infikovaných pacientů.
Kontrola epidemie COVID-19 bude vyžadovat extrémní nasazení zdravotníků i celé společnosti. Efektivnější regulace epidemie SARS-CoV-2 než použití plošné karantény vyžaduje detailní informace o šíření viru, získané pomocí intenzivního testování. Současná mezinárodně-politická situaci je taková, že není možné spoléhat na dovoz testovacího vybavení ze zahraničí. Navýšení testovací kapacity závisí tedy na naší schopnosti vyvinout a v dostatečném množství vyrábět testovací prostředky v České republice. Informace o průběhu epidemie umožní vládě kvalifikovaně rozhodovat o typu karanténních opatření, které ochrání většinu občanů a zároveň způsobí pouze nevyhnutelné ekonomické škody.
Nadějí na zmírnění dopadů epidemie COVID-19 je vývoj léčiv nebo očkování, který horečně probíhá v laboratořích po celém světě. Léčiva mohou být dostupná během několika měsíců, očkování pravděpodobně nejdříve za rok. Léčivo by umožnilo zdravotníkům starat se efektivně o větší množství nemocných, což by umožnilo zvýšit intenzitu a zkrátit dobu trvání epidemie. Očkování by zvýšilo poddíl rezistentních lidí v populaci, a tak omezilo šíření SARS-CoV-2 bez nutnosti karanténních opatření. V současné době je však třeba plánovat kontrolu epidemie bez spolehnutí se na doposud neexistující léčiva nebo očkování podle fráze: „Doufej v nejlepší, ale připravuj se na nejhorší.“
Naději na mírnější průběh epidemie paradoxně nabízejí také naše omezené informace o tom, jak se SARS-CoV-2 v populaci šíří. Čím vyšší je množství lidí, kteří jsou infikovaní, ale nemají žádné příznaky onemocnění, tím dříve bude velká část populace rezistentní a šíření viru se zpomalí. Tato naděje bude potvrzena nebo vyvrácena, až budeme schopni testovat reprezentativní vzorky populace na infekci SARS-CoV-2.
Rozhodnutí vlády, zejména v době krize, dopadají na životy lidí i ekonomiku. Je naším společným zájmem, aby rozhodování vlády vycházela z ověřených informací. Důsledky by měly být předpovídány s pomocí ověřených epidemiologických i ekonomických modelů. Úspěch naší civilizace stojí na poznání a vědeckém pokroku, které nám umožňují měnit svět a předpovídat budoucnost.
Informací o koronaviru je teď snad až příliš, což se odráží i v telefonátech s jinak racionálními novináři – „je pravda tohle, co jsem četl(a) na webu, nebo je pravda tamto“? Není to ani tolik výraz naivity tázajících, jako spíše odraz ignorance a nejistoty tázaných. Bylo již mnohokrát řečeno, že nikdo nic podobného nečekal, a totéž platí do písmene i pro autora těchto řádek.
Důsledkem je, že (téměř) všichni, od nichž se očekává aktivní zapojení do boje proti koronavirové pandemii, do různé míry improvizují. Dále platí, že navržená řešení, naměřená čísla, či kvalifikované odhady za několik dní zastarávají a vrátí se k nim možná až za dlouho jen pár expertů mapujících, co se kde, kdy a jak udělalo dobře či špatně.
Proto se zde věnujme jen jedinému aspektu, a tím je diagnostika.
I v tomto jinak exaktním aspektu je v tuto chvíli hodně otázek či proměnných. Což se týká hned počáteční otázky – má se vůbec testovat? A pokud ano, jak a kolik lidí? De facto se již v tomto bodě strategie jednotlivých zemí rozcházejí. Je pozoruhodné, že alespoň dosud (22. března odpoledne) se země jako Švédsko či Anglie rozhodly testovat málo či vůbec, zatímco je již známa zkušenost Jižní Koreje, která testovala v maximální možné míře a lze odůvodněně předpokládat, že to přispělo k výraznému tlumení epidemie a nízké mortalitě.
I přes tuto úspěšnou korejskou strategii výše zmíněné západoevropské země s nezpochybnitelně pokročilou medicínou a týmy špičkových lékařů, virologů a epidemiologů váhají či netestují. Jejich argumenty zahrnují možnou pozitivitu den po negativním testu, rozsah infekce, komplikovanost odběru a s tím spojenou nemožnost rozsáhlého skrínování, strategii nebráněného promoření většiny populace do ~60 let apod.
Realitou je, že Česká republika se vydala cestou restriktivních opatření, intenzivního (patrně až do zkolabování) mapování infikovaných osob a jejich kontaktů, maximálního využívání ochranných roušek, vynuceného omezení mezilidských kontaktů – a skrínování. Jelikož byl soubor těchto opatření vládou ČR spuštěn relativně brzy, je solidní naděje, že přinese kýžený efekt, tj. eventuální zpomalení dynamiky šíření epidemie.
Integrální součástí této „české“ strategie je diagnostikovat COVID-19 v maximálním možném rozsahu, který experti v současnosti odhadují na pět až deset tisíc testů denně pro naší zemi s 10,5 milionu obyvate . To je počet, který má i při nevyhnutelném rozvoji epidemie šanci podchytit většinu infikovaných, izolovat je a přinejmenším je zahrnout do lékařského systému.
Ovšem testovací kapacity zdravotnického systému se nemohou při nejlepší vůli k podobným denním číslům ani přiblížit. Proto se 16. března obrátili představitelé Akademie věd a některých univerzit na vládu s nabídkou asistence. Šanci účinně pomoci mají ale jen ty jejich složky, které disponují vybavením a pracovníky se zkušenostmi v oboru molekulární biologie, nejlépe i virologie, a mají ideálně alespoň základní zkušenosti s diagnostikou. Takových ústavů je v Akademii několik, např. Ústav organické chemie a biochemie, Biofyzikální ústav, Ústav molekulární genetiky, Mikrobiologický ústav či Parazitologický ústav Biologického centra. Univerzity jsou v obtížnějším postavení kvůli částečnému uzavření, slabšímu vybavení či pedagogickým povinnostem. Z těchto a dalších důvodů přicházejí v úvahu pouze ty, jejichž součástí jsou přírodovědecké fakulty s kvalitním oborem molekulární či buněčné biologie (UK, CEITEC, BIOCEV, Ústav molekulární a translační medicíny aj.).
Výše zmíněná kolektivní nabídka byla prakticky ihned vládou pozitivně projednána s tím, aby zájemci splnili minimální povinnosti stanovené Státním zdravotním ústavem (SZÚ), který je v této věci kompetentní institucí. V nejstručnější podobě patří mezi jeho (v krizovém období nepochybně zúžené) požadavky zabezpečení ve formě laboratoře kategorie BSL-2 či BSL-3 (BSL = biosafety level; stupeň biologické ochrany), ochranných pomůcek, diagnostických kitů (pokud možno certifikovaných či schválených WHO), přístrojů real-time PCR a vysoce kvalifikovaného personálu (pokud možno s atestacemi v oboru molekulární biologie anebo s osvědčením o odborné způsobilosti k výkonu zdravotnického povolání).
Lze předpokládat, že všechny výše zmíněné instituce (a doufejme, že i další) by měly dříve či později tyto požadavky splnit. Mé mateřské instituci – Parazitologickému ústavu Biologického centra v Českých Budějovicích – se to podařilo v řádu hodin a musím kvitovat s povděkem, že povolení od SZÚ bylo také v řádu hodin vystaveno. Od této chvíle je náš ústav schopný provádět diagnostiku lidských vzorků na COVID-19.
Posledním, ale klíčovým bodem je spuštění celého procesu, který zahrnuje bezpečnou dopravu a předání vzorků (nejsme lékařské zařízení), jejich registrace v Ústředním zdravotním informačním systému (ISIN-COVID), zpracování, stanovení diagnózy a její zpětné zaznamenání do systému. Oznamování výsledku testovaným jedincům zůstává (alespoň prozatím) v kompetenci nemocnice.
Počet (potenciálně) testovacích metod pro COVID-19 na internetu explozivně přibývá, ale mezi odborníky je shoda, že na experimentování a zavádění neozkoušených testů teď rozhodně není čas ani prostor a je třeba se držet standardních kitů. Alternativou jsou tzv. rychlotesty právě dovezené ve vysokém množství z Číny, které jistě budou také použity, s vědomím jejich limitů. Jedná se o nepřímé testy, detekující protilátky, čili jsou pozitivní až tehdy, kdy se již virus šíří od nemocného do okolí.
My budeme pracovat s přímým a nejcitlivějším (ale také nejpracnějším) testem, který odhaluje již velmi časnou fázi infekce (jak časnou, to je stále předmětem výzkumu). Součástí tohoto postupu je izolace virové RNA, její přepsání do tzv. cDNA, následné zmnožení cDNA metodou polymerázové řetězové reakce (PCR) a detekce produktu těchto kroků fluorescenční sondou. Kritickým krokem z hlediska bezpečnosti i chybovosti je počáteční izolace RNA, ale pro vědecké pracovníky se zkušeností s „pipetováním“ to není problém (a takových máme v ústavu hodně). Zpracování vzorku až po finální diagnózu trvá minimálně 4 hodiny (závisí zásadně na počtu zpracovávaných vzorků, počtu lidí a zvoleném postupu), do čehož nejsou samozřejmě započítány jakékoli administrativní kroky.
Zatím zůstala v pozadí otázka úhrady testování v akademických institucích, ale vycházím z toho, že nyní je třeba hasit požár, ostatní bude čas, až budou plameny pod kontrolou. Věřím, že se tento problém podaří vyřešit na úrovni vedení Akademie věd a příslušných ministerstev.
Ke všemu, co bylo uvedeno výše, je zcela nezbytná součinnost s příslušným zdravotním zařízením, které bude pro nás určené vzorky odebírat a předávat nám je. Tímto partnerem je v našem případě Nemocnice České Budějovice, a. s. Dosavadní spolupráce s ní byla vynikající. V této souvislosti je třeba zdůraznit, že až dosud (22. března) nesly celou zátěž testování všech jihočeských vzorků její diagnostické laboratoře. Pevně doufáme, že od 23. března přinese aktivní zapojení Parazitologického ústavu nejen určitou nezbytnou úlevu budějovickým lékařům a sestrám, ale i výrazné navýšení kapacity. Na to vše ale odpoví až následující dny.
Naším společným cílem je porazit vpravdě ďábelský virus, vzít si z humanitární katastrofy tisíc a jedno poučení a příště zabránit nesmyslnému pojídání tzv. „bush meat“ ze zvířat již beztak ohrožených vyhynutím, neboť právě tato praktika vše v Číně spustila. (Proto bychom to také neměli přehánět s vděčností této zemi za současné dodání víc než dobře zaplaceného zdravotnického materiálu.)
Pandemie COVID-19 dlouhodobě ovlivní fungování celé společnosti. Je to (mimo jiné) obrovský experiment. Experiment, který by žádný etický panel nepovolil, ale když už se děje, otevírá nová témata pro nejrůznější obory od virologie a epidemiologie po sociologii a ekonomii. Vesmír bude u toho, protože naším úkolem a cílem je zasazovat aktuální dění do širšího kontextu. Chcete u toho být s námi?
Pandemie představuje i pro tištěná média zatěžkávací zkoušku. Více než kdy jindy jsou pro nás důležití naši věrní čtenáři – předplatitelé. Pokud je Vám Vesmír blízký, budeme rádi, zvážíte-li některou z forem předplatného. Velmi nám tím pomůžete.
Heisenbergův princip neurčitosti naboural vizi o předurčenosti veškerého dění, ačkoliv se zprvu  mohlo zdát, že se téma týká jen specifického oboru.   Markantními posuny přírodovědy proslula druhá čtvrtina 20. století. Ve vědecké obci rezonovala tehdy moderní témata jako teorie relativity, rozpínání kosmu, existence dalších galaxií či geneze chemických prvků. Avšak i přelomový výzkum mikrosvěta v rámci tehdy mladé kvantové mechaniky sehrál zásadní roli, a to nečekaně dokonce i mimo hranice exaktní přírodovědy. Především humanisticky založeným přírodovědcům přinesl jednu překvapivou naději.
Ještě v 19. století se fyzikům jevil svět jako ryze deterministický; už z doby antiky byl znám pohled atomistů na předurčenost veškerého dění, závislou na nedělitelných komponentech hmoty, na základě děl velikánů Isaaca Newtona či Pierra Simona Laplace se nebeská mechanika zdála být teoreticky vypočitatelným souborem objektů různých hmotností, drah a rychlostí, díky Charlesi Darwinovi byly biologické druhy vnímány jako výsledek téměř mechanicky zděděných charakteristik a adaptace na prostředí a k tomu Karl Marx předložil pohled na společnost jako odjakživa předurčující napětí mezi třídami. Počátkem 20. století v obdobném trendu pokračoval ještě Sigmund Freud, když lidskou psychiku vykreslil jako výslednici daností tajemně-instinktivního „id“ a poručnického „nadjá“.
Kdo z vědců chtěl hledat oporu pro samozřejmé přesvědčení, že lidské bytosti disponují vlastní svobodou rozhodování, že to vše není jen subjektivním klamem, přivíral oči před lavinou poznání vzešlého od výše zmíněných slavných jmen. Máme-li osud ve vlastních rukou, cítíme-li odpovědnost, zpytujeme-li svědomí, jak je možné, že v přírodě kolem sebe spatřujeme tak často nevyhnutelnost a předurčenost – tedy chladnou přítomnost determinismu?
V  očích některých předních tváří přírodovědy přinesla v této věci změnu až revoluční práce německého teoretického fyzika Wernera Heisenberga, představující Unschärfeprinzip (v češtině znám jako princip neurčitosti), jež vešla v širší povědomí roku 1927. Objev v podstatě napovídal, že čím lépe známe pozici elementární částice, tím méně jsme s to určit její hybnost a naopak. Někteří kosmologové z toho s potěšením vyvodili, že takto prezentovaný fyzikální svět již není plně deterministický, dokonce ani v makroměřítku, ani hypoteticky.
Jak později roku 1949 trefně napsal například kosmolog Georges Lemaître, historii našeho kosmu sice vystopovat lze, nemůžeme však předpovídat jeho budoucnost, neb je místem, „kde se něco skutečně odehrává“. Jinými slovy jeho budoucí scénář je dosud nedopsaný.
Nedošlo však jen na umírněné závěry, jiní vědci sáhli po daleko razantnějších prohlášeních adresujících koncept, jenž byl v předešlých dekádách ohrožován - svobodnou vůli člověka. Jen rok po tom, co svět obletěla informace o Heisenbergově principu, napsal britský astrofyzik Arthur Eddington ve své dnes již proslulé knize The Nature of the Physical World radikální prohlášení: „…měli bychom poznamenat, že věda tedy opouští svou morální opozici vůči svobodné vůli.“ Můžeme jen spekulovat, proč do promýšlení neživé přírody vnášel i aspekt morálky. Následně roku 1932 připojila podobný závěr další neméně výrazná postava někdejší fyziky – nobelista Robert Millikan, který napsal: „To znamená, že filozofický determinismus, …se díky experimentální fyzice ukazuje být falešnou generalizací,“ a doplnil citaci fyzika Fredericka Lindemanna: „Úzká krusta, ve které naši předchůdci uzavřeli náš mentální proces, byla porušena.“
Začátkem čtyřicátých let se svým obdobným konstatováním nezůstal pozadu ani známý astrofyzik James Jeans s důležitým dodatkem, že je potřeba též definovat, co pojmem „svobodná vůle“ vlastně míníme. Nakonec se roku 1943 připojil i britský matematik Edmund Taylor Whittaker, jenž vítal závěry kvantové fyziky jako nové faktory „v diskuzi o nutnosti, náhodě a svobodné vůli“.
Doplňme, že v té době porozumění jak vazbě lidského vědomí na biologickou matérii mozku, tak spojitosti živé hmoty s kvantovým světem bylo stále v plenkách. Zmíněná prohlášení o determinismu, svobodné vůli a mentálních procesech lidského mozku z textů Eddingtona, Millikana, Jeanse a Whittakera je proto třeba číst jako symbolická, principiální a v jejich očích optimistická stanoviska. Bezesporu se však stala články v řetězci řady dalších podobných ohlasů. Svou důležitost má zřejmě též fakt, že všichni byli praktikujícími křesťany.
Velmi mlhavě si přesah svého objevu uvědomoval i samotný Heisenberg, avšak nebyl schopen domýšlet věc do konkrétnější podoby. Ve své knize z roku 1959, jež v češtině vyšla pod názvem Fyzika a filosofie, několikrát paradoxně naznačil své očekávání spíše konfliktuálních střetů moderní přírodovědy se základními náboženskými a filozofickými názory některých kultur.
Nezůstávejme jen u přírodovědy. Na problémy možnosti otevřené budoucnosti a předurčenosti narazíme i mezi literáty či teology. Kupříkladu Laplacův determinismus se pokusil vtipem narušit i argentinský spisovatel Jorge Luis Borges slovy, že v pauzách toku kosmického času „číhá Bůh“, jenž zřejmě dovede měnit očekávané danosti. Českému prostředí pak teolog Josef Petr Ondok zprostředkoval existující dějinný náhled spatřující tentokrát ve světě kvant také prostor pro božskou intervenci – tj. způsob, „jakým Bůh uplatňuje svou aktivitu ve světovém dění.“ V této souvislosti se objevily též spekulace o kvantovém světě jako platformě, skrze kterou se mohou odehrávat zázraky popírající pozorované přírodní zákony.
V každém případě po celou dobu ve vzduchu visel nad determinismem i další otazník, který v šedesátých letech poměrně trefně naznačil Lemaîtrův přítel, švýcarský filozof Ferdinand Gonseth; reflexe lidského vědomí byla po dlouhou dobu doménou filozofie, najednou si toto teritorium čím dál více nárokuje i přírodověda.
V 21. století si pak významný kvantový fyzik Henry P. Stapp přímo položil zcela prozaickou otázku: jak najít cestu z kvantového světa k lidskému vědomí. Asi nepřekvapí, že svou knihu pojmenoval Quantum Theory and Free Will. Stappova otázka vyrůstala z přesvědčení, že v problematice nalézání vztahu mysli a hmoty lidského mozku dovede kvantová fyzika být vhodnějším nástrojem než ta newtonovská. To jej vedlo k dalšímu tázání: proč se tím ještě psychologové nezabývají? Dotaz byl však špatně položen, jelikož alespoň neurověda k tématu cestu již našla.
Heisenbergova myšlení se totiž poměrně nedávno chopil americký neurovědec Christof Koch, který rigorózněji rozpracoval souvislost biologické báze lidského vědomí a principu neurčitosti právě s ohledem na přítomnost svobodné vůle člověka. Nyní s patřičným odstupem se tak dá říci, že prvotní intuice přírodovědců ve dvacátých až čtyřicátých letech nebyla ani z dnešního pohledu ohlédnutím do slepé uličky, ale naopak ukazuje svůj nosný interdisciplinární potenciál.
Otázky svobodné vůle, z toho vyplývající odpovědnosti či svobodné možnosti volby, na kterých dnes stojí některé světové náboženské, justiční, tržní či politické systémy, jsou tedy živé dodnes. Není tomu tak poprvé a ani pravděpodobně naposled, konečně již v 16. století bylo téma předmětem sporu mezi klíčovými elementy evropských dějin – postoje Erasma Rotterdamského a protestantské perspektivy Martina Luthera. Zatímco Erasmus kladl odpovědnost volby mezi konáním dobra a zla na člověka, Luther, inspirován myšlením starověkého církevního otce sv. Augustina, se domníval, že lidé naopak nejsou schopni sami rozlišit dobro a zlo, proto jsou vedeni Boží prozřetelností.
Pokud tedy chceme o palčivém tématu svobodné vůle v současnosti přece jenom něco s jistotou říci, pak shledejme, že (vzhledem k důležitosti otázky zcela pochopitelně) sledujeme jeho postupující difuzi napříč časem a sférami poznání – zájem postihující teologii, filozofii, kvantovou fyziku či medicínu. Navzdory vzdálenosti oněch oblastí se zde možná rýsuje překvapivě velký prostor pro shodu.
Čeští vědci vytvořili linii kura domácího odolnou vůči nebezpečné virové infekci. Jejich postup přináší průlom do šlechtění drůbeže na odolnost k infekčním chorobám.
Koslová A. et al.: Precise CRISPR/Cas9 editing of the NHE1 gene renders chickens resistant to the J subgroup of avian leukosis virus, PNAS, 2020, DOI: 10.1073/pnas.1913827117.
Včelu medonosnou decimují dvě hlavní metly – cizopasný roztoč kleštík včelí (Varroa destructor) a virus deformovaných křídel. Že nejde o malý problém, dokazuje pohled do statistik. Když se kleštík přemnožil vlivem teplé zimy 2007–2008, nepřežila třetina (nejméně 119 tisíc) všech českých včelstev.
Problém trápil tým Seana P. Leonarda z katedry integrativní biologie Texaské univerzity v Austinu. Rozhodli se zkoumat, jestli včelu ochrání geneticky modifikovaná symbiotická bakterie Snodgrassella alvi. A výsledek rozhodně stojí za pozornost.
Leonard S. P. et al.: Engineered symbionts activate honey bee immunity and limit pathogens. Science 367, 573-676, 2020, DOI: 10.126/science.aax9039.
Počítač dostal zadání vyprojektovat „stroje“ postavené z živých buněk. Vypomohl si virtuální evolucí a úkol splnil na jedničku. Biologové pak tyto „stroje“ postavili z žabích buněk.
Pokud vezmeme v úvahu, kolik dat získaných sekvenačními metodami (tzv. high-throughput-sequencing) je v současné době k dispozici, je možné se seriózně zabývat jejich využitím pro popis rozšíření hub na zemi. Výsledky takovéto analýzy ukazují, že houby a jejich význam v ekosystémech jsou zásadně ovlivněny klimatem a ohroženy jeho změnou.
Nástup metod high-throughput-sequencing kolem roku 2008 dramaticky změnil naši schopnost popsat mikrobiomy přirozených prostředí. I proto byly první články, popisující složení společenstev hub pomocí sekvenace na platformě 454, přivítány s tolika nadějemi. Ve chvíli, kdy se tyto nové metody staly finančně dostupnými, bylo zřejmé, že jsme schopni popsat složení společenstev hub na celém světě s dosud nepoznanou přesností. – Tedy, bylo by to možné, pokud bychom měli dostatek prostředků a sil provést takovéto celosvětové vzorkování. Je nasnadě, že takovýto úkol přesahuje technické a časové možnosti každé jednotlivé laboratoře.
Řešení tohoto problému se zdá snadnější, než by se zdálo: v posledních letech významně přibývá studií popisujících společenstva hub na zemi: jsou jich ročně publikovány desítky až stovky. Proč tedy nevyužít tohoto bohatého zdroje již dostupných informací? Tyto myšlenky iniciovaly vznik naší metastudie článků popisujících společenstva hub v půdách celého světa. Samozřejmě, že takovýto přístup má i řadu omezení: je nutné investovat do analýzy dostupné literatury a příslušných sekvenačních dat, je potřeba standardizovat výchozí údaje a validovat publikované údaje o vzorcích. A konečně je nutné vzít v úvahu limitace jednotlivých prací a vyřešit problémy s jejich kompatibilitou.
I přes všechny uvedené nedostatky přináší každá studie konkrétní výsledky – tedy konkrétní pozorování jednotlivých druhů hub v určité lokalitě, a to ve formě sekvenčního záznamu, náležejícího danému druhu houby. V této studii jsme shromáždili údaje o výskytu půdních hub v 3370 vzorcích půdy z lokalit celého světa, dohromady obsahující 66 milionů jednotlivých pozorování, náležejících několika tisícům druhů hub. Zhruba pro 500 nejběžnějších druhů hub bylo možné popsat jejich biogeografické rozšíření. Protože každý vzorek je určen přesným umístěním, bylo pro něj možné získat standardizované údaje o lokálním klimatu, vegetaci a vlastnostech půdy a popsat jejich vliv na rozšíření každého jednotlivého druhu. Stejné údaje také umožnily porovnat diverzitu hub mezi lokalitami.
Už letmý pohled na získané údaje ukázal, že řada běžných druhů hub má kosmopolitní rozšíření, zahrnující většinu kontinentů. Zatímco u rostlin a živočichů jsme schopni definovat specifické biogeografické zóny, u hub nejsou pozorovány: řada druhů tropických lesů se vyskytuje v jižní Americe, v rovníkové Africe i v jihovýchodní Asii, tedy v místech s podobným klimatem. Navíc u hub nebyla nalezena ani maxima diverzity v rovníkových oblastech, typická pro rostliny a řadu živočichů, a maximální diverzita byla zaznamenána převážně ve vyšších zeměpisných šířkách. Přestože vegetační a půdní parametry také ovlivňují rozšíření hub, největší význam mají klimatické proměnné, zahrnující jak teploty, tak úhrny srážek.
Pokud se podíváme na houby lišící se způsobem výživy, jako jsou například saprotrofové (rozkladači), parazitické nebo patogenní houby a symbionti rostlin, zjistíme, že vlivy klimatu se projevují s různou intenzitou. Zatímco ektomykorhizní houby, které žijí jako symbioti rostlinných kořenů a pomáhají rostlinám získávat minerální živiny z půdy, mají úzká klimatická optima, další skupiny hub, včetně fytopatogenních druhů, jsou ke klimatu tolerantnější. Zatímco průměrná šířka klimatického optima ektomykorhizních druhů je asi 5 °C, u fytopatogenních hub je to okolo 9 °C. Můžeme se tedy obávat, že potenciální změny klimatu mohou negativně ovlivnit výskyt ektomykorhizních hub, které usnadňují život rostlinám v chudých půdách, zatímco patogenní druhy, které stejné rostliny napadají, budou ovlivněny méně.
Hlavním přínosem naší práce je ale zjištění, že již publikované údaje mohou poskytnout odpovědi na otázky, které by nemohla žádná jednotlivá studie uspokojivě vyřešit. To nás motivuje k pokračování ve sběru dat: věříme, že v budoucnosti nám rostoucí množství dat umožní zodpovědět další zajímavé otázky.
Ústav struktury a mechaniky hornin (ÚSMH) Akademie věd ČR, v. v. i, postupně digitalizuje unikátní archiv snímků geologických katastrof a dalších přírodních procesů v Čechách i v zahraničí. Vlastní více než 40 000 fotografií, negativů a diapozitivů sesuvů, skalních řícení, přívalových proudů či nestabilních břehů vodních nádrží a staveb. Snímky pocházejí z archivu zakladatele československé inženýrské geologie profesora Quida Záruby a jeho následovníků a vznikal téměř 100 let. V současné době je již 6500 fotografií k dispozici on-line na webových stránkách ústavu.
V archivu se nacházejí například fotografie ze stavby Orlické přehrady z let 1959–1962, ze známého katastrofického sesuvu v Handlové na středním Slovensku z let 1960–1966, či z činnosti severočeských hnědouhelných lomů. Velmi cenné jsou i historické fotografie ze zahraničí, například z katastrofálního sesuvu v severoitalském Vajontu z roku 1963. Tehdy se zřítila značná část skalnatého úbočí hory Monte Toc do nově vybudované vodní nádrže. Voda vytlačená z nádrže vytvořila mohutnou vlnu, která zničila několik vesnic a městečko Longarone v údolí řeky Piave. Zahynulo více než 2000 lidí.
Snímky lze využít jednak pro sledování vývoje krajiny a jednak jako neocenitelnou fotodokumentaci velkých historických inženýrsko-geologických a geomorfologických událostí. Využít je mohou nejen geologové, stavební inženýři, ale i obce a další zájemci z řad veřejnosti.
K dispozici je fulltextové vyhledávání a náhledy snímků na https://www.irsm.cas.cz/ext/qz.
Pro využití snímků v plné kvalitě se zájemci mohou obrátit na quido.zaruba@irsm.cas.cz. Snímky budou po registraci zasílány bezplatně, pouze s povinností označit při publikaci zdroj, tedy archiv ÚSMH.
„Sesuvem půdy“ se mnohdy nesprávně označují různé typy svahových deformací. Vyvolávají vesměs negativní emoce, protože jsou zmiňovány téměř výhradně v případech, kdy ničivým způsobem zasáhnou lidskou společnost. Škody, které působí, jsou hlavním motivem jejich výzkumu a na první pohled převládají nad jejich možným pozitivním významem. Pokud však ustoupíme z našeho antropocentrického posuzování světa, zjistíme, že i svahové deformace mají své důležité místo v přírodě a krajině.
Svahové pohyby jsou procesy na zemském povrchu, kdy v důsledku působení gravitace dochází k rychlému a náhlému pohybu hornin po svahu. Přemisťovaný materiál významně mění své vlastnosti a jen výjimečně je omezen na povrchovou vrstvu půdy. Z geologického hlediska patří svahové pohyby k nejdynamičtějším procesům přetvářejícím povrch Země. Při jejich studiu jsme většinou odkázáni na popis a charakteristiku povrchových tvarů a geologických struktur, tzv. svahovou deformaci. Kromě mapování přímo v terénu lze svahové deformace identifikovat i z podrobného digitálního modelu povrchu terénu. Ten je dostupný pro celou Českou republiku na webových stránkách Českého úřadu zeměměřického a katastrálního (http://ags.cuzk.cz/dmr).
Pro rozpoznání svahové deformace musíme identifikovat odlučnou oblast, kde vychází smyková plocha na povrch, a pak místo, kam byla většina přemístěného materiálu uložena. Povrch sesuvů bývá rozčleněn hlubokými stržemi a prudkými svahy navazujícími na mírně ukloněné plošiny, příkopy nebo valy nahromaděného materiálu. V některých pohořích (např. v Moravskoslezských Beskydech, Vsetínských vrších, Javorníkách) jsou s hlubokými skalními sesuvy spojeny jevy jako říční pirátství (propojení dvou povodí po sesuvu) u Nového Hrozenkova, skalní města u Pulčína, skalní příkopy na Čertově mlýně nebo pseudokrasové jeskyně a mikroformy zvětrávání na pískovcích (obr. 1). Svahové deformace tím významně zvětšují geodiverzitu území.
Desítky metrů hluboké svahové deformace se obvykle vyvíjejí účinkem velmi pomalých plouživých pohybů rychlostí pouhých několika milimetrů za rok. Ukazuje se však, že i tyto velmi pomalé jevy zásadním způsobem ovlivňují povrch horských svahů. Mnohé hřbety Moravskoslezských Beskyd byly tektonickými a gravitačními pohyby rozlámány a jsou v neustálém pro oko nepozorovatelném pohybu. Relativně propustné a pevné pískovcové vrstvy pozvolna sklouzávají po nepropustných a plastických jílech a jílovcích. V hřebenových partiích vznikly během stovek let tahové příkopy (obr. 2), z nichž je nejznámější „náhon“ Čertova mlýna východně od Pusteven. Plošiny na strmých svazích, valy tvořené balvany a „suťová moře“ nebo sufózní závrty jsou další z povrchových tvarů, které můžeme na povrchu svahových deformací najít.
Mezi rozsednutými skalními bloky vznikly místy velmi rozsáhlé jeskynní systémy. Příkladem je Kněhyňská propast, která dosahuje hloubek více než 57 m nebo až 16 m hluboká jeskyně Cyrilka u Pusteven s celkovou délkou 552 m (obr. 3). Tyto tvary v mnohém připomínají krasové jevy, avšak nevznikly chemickým rozpouštěním horniny, proto se jim říká psedudokras. [1] Bezprostřední okolí ústí jeskyní ovlivňuje specifické proudění vzduchu. Relativně teplý jeskynní vzduch proudí v zimě ven a v hluboké sněhové pokrývce vytváří roztátá místa. Z otvorů vystupují za největších mrazů oblaka kondenzované páry podobně jako u fumarol (obr. 4). Podzemní tvary daly vznik mnoha pověstem a pohádkám o ukrytých pokladech.1)
Přibližně před 800 lety došlo na svazích Jezerného, malého údolí ve Velkých Karlovicích těsně pod hřebenem Vsetínských vrchů, ke skalnímu sesuvu, který z balvanů vytvořil v údolí až 18 m mocnou hráz. Vzniklo přírodní jezero, které mělo r. 1835 plochu 0,75 ha a počátkem 20. století byla přistavěna hráz, jež vodní plochu zvětšila na 1 ha. Skalní sesuv vznikl v rámci starší svahové deformace o délce a šířce více než 700 m, resp. 600 m, kterou vymezuje 10 m vysoká odlučná stěna.2)
Hrazená jezera mívají poměrně krátkou životnost. Většinou se jejich prostor poměrně rychle vyplní sedimenty nebo hráz z nestabilního sesuvného materiálu neodolá rychlé erozi. Po těchto hrazených jezerech můžeme nalézt pouze stopy v podobě nivních mokřadů a močálů (například v uzávěru údolí Kobylská ve Vsetínských vrších), nebo visutých údolních plošin a teras. Největší taková údolní nádrž v našich flyšových Karpatech patrně existovala ve Valašské Bystřici a délka zaplaveného území mohla dosáhnout až 650 metrů. Z analýzy zemského povrchu na digitálních modelech terénu vyplývá, že v ČR největší údolní nádrž přehrazená sesuvem se nacházela u Úštěku v Českém středohoří. Ohromný holocenní kerný sesuv z vrchu Sedlo uzavřel tehdejší údolí a vznikla nádrž o délce až 6 kilometrů. Toto přehrazení stojí i za změnou směru toku Úštěckého potoka, který si poté musel nově proříznout cestu měkkými křídovými sedimenty jižně od nádrže a vytvořil zcela nové údolí.
V České republice se velká část svahových deformací úzce pojí ke specifickým geologickým poměrům, které výrazně ovlivňují hromadění, infiltraci a odtok vody. Důležitou roli hrají kromě mechanických vlastností hornin i směr, sklon a propustnost vrstev. Pro vodu lépe průchozí vrstvy (např. rozpukané pískovce) umožňují migraci vody, která se hromadí a vyvěrá na styku s nepropustnými horninami (např. jílovci). Povrchový odtok zase zpomaluje členitý terén s četnými plošinami, valy a depresemi bez povrchového odtoku. Pro stabilizaci nebezpečných sesuvů se proto musí přijmout taková opatření, která urychlí odtok povrchových i podzemních vod z tělesa sesuvu.
Často se na sesuvech vyskytují prameny, někdy upravené do podob studánek. Ojedinělým příkladem je pramen v místní části Zlína – Přílukách. Jde o vyústění horizontálního odvodňovacího vrtu, který byl proveden v šedesátých letech minulého století jako součást sanačních opatření rozsáhlého a tehdy aktivního sesuvu, který ohrožoval důležitou silnici a železniční trať. Takové vrty stabilizují svahové deformace pouze tehdy, pokud nedojde k jejich zanesení, které by bránilo odvádění vody. K ověření funkčnosti je možné použít kamerový systém. Ten přímo ukáže stav vrtu. Další možností je nepřímá metoda spočívající ve sledování vydatnosti vrtu.3)
Krajina je povětšinou vnímána jako stabilní, a svým způsobem pasivní, i když pomalu se měnící pozadí lidského života. Ve společenských vědách se nicméně ke krajině přistupuje poněkud jinak. Krajina je chápána různě – jako palimpsest, způsob vidění, předmět politického vyjednávání, nebo třeba jako prostor, do kterého se propisují a z kterého čerpáme sady významů a představ o světě, jež nás obklopuje.1) Ve všech těchto případech je však krajina charakteristická určitou rolí, kterou zastává, a aktivitou, kterou vůči lidem vyvíjí. V krajině jako lidé vždy nějak jednáme, zároveň nás krajina k mnoha jednáním sama vybízí či se dokonce sama stává aktérem. V místech sesuvů a řícení se z krajiny stává mnohem silnější aktér a aktérství krajiny i její rozměr estetický, politický a významový se snadněji odkrývá. Na základě rozhovorů s obyvateli a představiteli dvou oblastí postižených sesuvy, říceními a záplavami chceme v náznaku odkrýt některé z charakteristik krajiny jako prostoru každodenního života i politického vyjednávání, kde sám prostor se stává významným aktérem.2) Jak se v krajině s aktivní hrozbou žije? Jaký vztah k domovu a širší krajině si zde lidé budují a jak krajinu, hrozby, jež obsahuje, její krásu i svou každodennost v ní vnímají?
Nahlédneme do dvou naprosto odlišných krajin. Na jedné straně půjde o romantickou soutěsku s říčkou Kamenicí v Hřensku, na straně druhé o poklidně působící chatovou osadou v Polácích na břehu Nechranické přehrady. V obou těchto případech je krása krajiny spjatá s hrozbou: v prvním případě s řícením skal a záplavami, v druhém pak se sesuvem svahu. Navzdory hrozbě tu lidé žijí a cítí se zde doma.
„Jsem člověk, který v té krajině žije, a vnímám, že ta krajina je z pískovce a pískovec je poměrně měkká hornina, do které eroze vyryla hluboké brázdy a kaňony… takže mi samozřejmě dochází, že když si člověk zabydlí hlubokou nestabilní rokli, jako je v okolí ústí Kamenice do Labe, tak tam notně k tomu řícení musí dojít,“ říká jeden z obyvatel Českého Švýcarska a odkazuje na čas, který se propisuje do krajiny prostřednictvím procesů, jež formují její materiální rovinu. Čas krajiny je relativní. Jinak ubíhá čas lidem, jinak rostlinám a dalším živočichům a jiné měřítko času mají geologické procesy.3) Zároveň člověk vnímá jinak čas dlouhých geologických procesů a jinak zase čas náhlých zvratů záplav, řícení a sesuvů. V krajině se tyto různé časy, jež se zároveň různým aktérům jeví jako různě dynamické, proplétají. Mnohovrstevnatost času i dlouhodobost procesů, jež po fyzické stránce krajinu formují, s sebou přinášejí – zejména v krajině s hrozbou – povědomí určité nevyhnutelnosti, jež je s krajinou a plynutím času v ní spojena. Nejen, že v Hřensku „furt něco padá, to je neustále,“ ale „ono to [hlavně] padalo vždycky“ (obr. 1).
I když krajina s hrozbou připomíná svoje aktérství – svou schopnost jednat vůči člověku i nezávisle na něm – s větším důrazem, než krajiny ostatní, pocit nevyhnutelnosti, který s sebou nese odkaz na „dlouhý“ čas geologických procesů sílu tohoto krajinného aktérství, schopnost krajiny zasáhnout do každodennosti života jejích obyvatel poněkud obrušuje. Koneckonců, „případů řícení [v Hřensku] bylo mraky. Tady není rok, aby někde něco nespadlo. Ale to je o zvyku. Voda je daleko nebezpečnější, voda a oheň jsou daleko nebezpečnější.“ Bleskové povodně na řece Kamenici ve Hřensku tak místní, právě pro jejich dynamiku, vnímají nejen jako mnohem silnější hrozbu, ale také jako mnohem silnější připomenutí skutečnosti, že krajina není jen pouhým pasivním pozadím lidského života, ale prostorem, který má vlastní schopnost do lidských životů zasáhnout s velkou silou. Řícení skal do krajiny patří nějak samozřejměji. Ačkoli samotné řícení může proběhnout bleskurychle, hrozba řícení je napojena na dlouhý čas v krajině a je vnímaná jako její nedílná součást. Povodně, které jsou prostorově ničivější a časově mnohem více ohraničené tak působí daleko hrozivěji a hůře se na ně zvyká – hůře se stanou vnímanou nedílnou součástí krajiny domova:
„Jak se na to koukají lidé? Zaprvé, celý život žiju tady pod skálami, ale už jsem si na to zvykl, i celá moje rodina. Máme tady už třetí generaci, a nikdo z nás neuvažoval, že bychom změnili místo. Nepamatuji se, že by se ze Hřenska někdo odstěhoval kvůli nebezpečí ze skal. Ale znám případy, kdy se odstěhovali kvůli vodě, protože víme, že ve Hřensku je pětiletá povodeň každý tři roky a stoletá každých sedm. Takže toho se tady lidi bojí nejvíc…“
Oba naše výzkumné terény leží v krásné, ale potenciálně nebezpečné krajině. Krása obou se liší. Na jedné straně jde o dramatickou krajinu, jejíž kouzlo je okamžitě zřejmé – úzká rokle s říčkou Kamenicí, na jejím břehu pásy domů, obklopené skalami, romantická krajina v pravém slova smyslu – a jako taková objevena v 19. století návštěvníky – turisty. V druhém případě, u Nechranické přehrady, nejde o dramatickou přírodní scenérii, ale o klidné místo na břehu vodní nádrže – o chatovou osadu vnímanou místními chataři (ale i návštěvníky) jako vhodné místo pro odpočinek od ruchu všedních dní. S prožitkem krásna zdejší krajiny souvisí nejen její vzhled – poklidná hladina přehrady, zelená stráň, výhledy – ale také fyzický čili tělesný prožitek odpočinku, rybaření, práce na zahradě a koupání. Proto tu také postupně vyrostla chatová a zahrádkářská osada, na svahu, který se, jak se ukázalo časem, sesouvá do přehrady.
Podobně jako řícení v Hřensku, i sesuv u Nechranické přehrady je vnímán jako napojený na dlouhý čas, protože „to trvá strašně dlouho, než se to někam hne. Léta. Ale prostě to cestuje,“ dokud nedojde k bodu zlomu a svah se (zase) o něco neposune a nevezme s sebou nějakou chatu. Osobní zážitky a zkušenosti – a emoce – jsou v krajině (nejen) s hrozbou propleteny se širším celkem prožitků a estetiky. Vidět to je na popisu osudu jedné z postižených obyvatelek osady, jak nám jej popsal zdejší starousedlík: “…ta paní, ta jednak je nemocná na srdce a samozřejmě jí to nedá, takže to je jasný, že ty emoce tam jsou. A jezdí tam, já nevím, od revoluce a nic se [za celou dobu] nestalo. A během čtyř měsíců chata pryč… Vychovali tam děti, [bylo to tam] perfektní, úplně ukázkový. Tam když se někdy šlo na procházku, fakt krásný. Jednak ten výhled, panoramata, jak se říká klasicky, pěkný, klid tam je, úžasný klid, no a teď tohle.“
I v krajině s hrozbou se člověk postupem času zabydluje prostřednictvím práce a péče o domek či pozemek a s ním spojenými prožitky, které se na sebe vrství a zároveň se napojují na fyzické prostory a objekty – kupříkladu chatu, kterou nakonec zničí sesuv. U přehrady je příběh většiny chatařů podobný: „My jsme to tady koupili jenom jako holou zahradu, prostě jenom ten pozemek. Táta nebožtík to tady postavil s naší pomocí. Oplotil [a vystavěl]. Já bych tipoval těch 25 let [to bude].“ Prožitý čas a jeho „sedimentace“ – napojení na určité konkrétní prostory – má tendenci prodchnout krajinu určitými významy a utvořit v ní místo (či místa), kde se člověk cítí doma.
Součástí procesu zdomácnění v nějakém místě je právě i prožívání okolní krajiny, její postupné poznávání, estetické oceňování, propojování vlastních zážitku, zkušeností a prožitků s krajinou, a tím její zvýznamňování. Estetika a každodenní prožitky se propojují – jak říká jeden z chatařů, „hezky je tu. A vnoučata se tu vyblbnou. Hezký výhled je, no… Ale když fouká, tak fouká jako, když fičí, tak fičí.“ I vítr je součástí krajiny a její krásy. Z toho je zřejmé, že prožitek (krásy) krajiny nesouvisí jen s pohledem – krajina není jen otázkou zraku a hledění, výhledů, ale je utvářena a prožívána prostřednictvím všech dalších smyslů.4) Krajina tak má i svou osobitou zvukovou rovinu, v Nechranicích je krajinou i poslouchání: „Všude tady, to je úplná ptačí oblast. To sedíme tady večer a posloucháme. Opravdu. To je neskutečný“. Koneckonců prožitek klidu – „víceméně sem utíkáme kvůli klidu a pohodě, protože jsme z Mostu, z panelákova, takže utíkáme do klidu a ten klid tu opravdu je“ – který je pro Nechranickou krajinu typický, je prožitkem „multisenzorickým“ – zahrnuje zklidnění ve všech smyslových rejstřících. Součástí krajiny a prožitku domova v ní se stává i prožitek intimity, jak svérázným způsobem naznačuje další z chatařů: „Tady je takový jako intimčo … Já večer se svlíknu do naha a jdu se vykoupat, úplně v pohodě, jo, venku, a vůbec nijak [to nevadí]… tady nikdo není.“
Krajina tak sice na fyzické či materiální rovině sestává z existujících prostor a objektů, její smysl a význam se nicméně utváří až prostřednictvím každodenních prožitků a zážitků – v Nechranicích to může být například „rybaření, rekreace“ – včetně těch spojených s hrozbou. Ty se propojují a utvářejí něco, čemu německá filozofka Angelika Krebs říká Stimmung – náladu, která prodchne v podobě atmosféry krajinu, na kterou pak (my lidé) na rovině prožitku a zkušenosti reagujeme tak, že se v ní, jakožto krásné a oceňované krajině, cítíme doma.5)
Krajina jako součást – možná bychom ji mohli metaforicky označit za jakýsi „obal“ – domova, zejména ta s hrozbou, má i schopnost ustavenou vazbu, onen pocit domova, aktivně narušit. V případě povodní, řícení, nebo třeba sesuvu svahu, se krajina dočasně či trvale promění, po fyzické a materiální, ale i zkušenostní stránce, a přesto zůstane do určité míry stále stejná. Promění se některé její charakteristiky – chata se rozpadne, obří balvan zablokuje silnici – s nimi se nicméně nutně promění nejen každodenní život a praktiky i emoce, které ho provázejí, ale mnohdy i celková atmosféra, zejména v případě ztráty například oné chaty. Jak říká jeden starousedlík u Nechranic: „[Kdyby se to stalo mě, tak] ty emoce by asi byly úplně stejné. Protože ty lidi do toho vrazili nějakým způsobem svůj čas, elán, ty chaty tam jsou pěkné…“ Emoce, o kterých je řeč, zahrnují smutek, pocit ztráty, ale v některých případech, kdy je situace nevratná, i pocit bezmoci či beznaděje. Krajina nejen jako aktér spoluutváří naše vnímání světa kolem nás (na rovině prožitků a emocí), ale někdy nás může i donutit jednat. Přivázat chatu u Nechranic na „hupcuk“ a popotahovat ji s ujíždějícím svahem tak, aby zůstala zdánlivě na místě, pořídit si chatu na kolečkách – maringotku, nebo třeba se odstěhovat od Kamenice někam pryč.
A přesto krajina svým způsobem zůstává stále stejná. „Jako tam to prostředí je klidný,“ pokračuje výše citovaný výrok, „ty výhledy jsou tam nádherný, i když je tam ta elektrárna vzadu, to uvidíte, ale prostě je to parádní.“ Do určité míry je to dáno stabilitou fyzických či materiálních charakteristik prostoru, které i přes lokální proměny, přetrvávají ve formě výhledů a celkového prostorového nastavení. Ale je to dáno i tím, že zkušenosti a zážitky z dlouhodobého obývání (práce, péče, každodennost na zahradě a v okolí) jsou spojeny s krajinou jako celkem i jejími prostorovými součástmi. Krajina si tak uchovává ono Stimmung – či bychom mohli říci, že skrze ono Stimmung se prostor kolem nás stává onou konkrétní krajinou, ve které se můžeme, třeba i jen dočasně, cítit doma. Krajina je tak proměnlivá i stabilní, aktér vstupující do našich životů, i jejich pozadí. A na krajině s hrozbou je toto dobře vidět.
1) Pro bližší seznámení: Pauknerová K., Gibas P.: Krajina jako téma, terén i problém současné společenské vědy: antropologické čtení krajiny – Landscape as a topic, terrain and problem of contemporary social sciences: Anthropological reading of landscape. In: Blažková T., Červinková P. (eds.): Krajina jako antropologická čítanka, TOGGA, s. 7–18 a 299–307, Praha 2015, ISBN 978-80-7476-039-6.
2) V rámci kvalitativní případové studie byl proveden terénní výzkum, který zahrnoval na deset rozhovorů s institucionálními aktéry (experty) a místními obyvateli, řadu pozorování, fotodokumentaci a rešerši dokumentů a médií. Rozhovory v okolí Nechranické přehrady prováděli také studující Fakulty humanitních studií UK v průběhu terénního kurzu.
3) Blíže viz Massey D.: Landscape as a provocation: Reflections on moving mountains, Journal of Material Culture 1–2, 33–48, 2006/11. Irvine R.: Deep time: an anthropological problem, Social Anthropology 22.2, 157–172, 2014.
4) Ke smyslům např. Serres M.: The five senses: A philosophy of mingled bodies,  Bloomsbury Publishing, 2008; k synestesii např. Howes D.: Scent, sound and synaesthesia. in: Tilley Ch. et al. (eds.): Handbook of material Culture, Thousand Oaks, London, Sage, New Delhi 2006, 161–172.
5) Krebs A.: Why landscape beauty matters, Land 3.4, 1251–1269, 2014; ke kráse přírodní krajiny např. Stibral K.: Proč je příroda krásná?: estetické vnímání přírody v novověku, Dokořán, Praha 2005.
Žijeme v informační společnosti a chléb svůj vezdejší dobýváme v prostředí postindustriální ekonomiky. V důsledku toho dnes o uplatnění člověka rozhoduje spíše schopnost osvojit si a aplikovat nové poznatky, než síla svalů.
Ani vypracované bicepsy ani efektivně fungující mozek člověk nezíská jen v důsledku náhodné kombinace genů po předcích. Maximalizace kognitivních schopností obvykle vyžaduje pomalý, namáhavý a nákladný trénink. Bohužel, v rychle se měnícím světě pracně nabyté schopnosti rychle zastarávají a s věkem je proces jejich pozbývání mnohem rychlejší než proces nabývání. Učit se rychle a s výdajem co nejmenšího množství energie tedy představuje za daných okolností nespornou evoluční výhodu. I dnešní život mnozí chápou jako boj a mnoho činností, které denně provozujeme, má pro mnohé charakter závodu. A kde se závodí, tam se i dopuje. Vyhrát či dobře se umístit chce totiž i ten, komu nebylo v loterii genů dáno a ten, komu dáno bylo, zase nechce utrácet svůj čas a vydávat cennou energii zbytečně. Biochemické prostředky zlepšující výkon některé z kognitivních funkcí mozku (paměť, pozornost, rychlost zpracování informace, emocionální regulace, kreativita, motivace atp.) zvané nootropika jsou tak tématem častých debat mezi studenty a zaměstnanci v intelektuálně náročnějších oborech a také čile obchodovaným zbožím.
Prevalence užívání nootropik mezi evropskými studenty se odhaduje mezi 1 až 16 procenty, v USA je to asi 35 procent. Šetření zjišťující spotřebu nootropik pro účely zlepšení kognitivních schopností zdravých jedinců jsou kusá a obtížně proveditelná. Mnoho farmakologicky aktivních látek s tímto účinkem je totiž primárně určeno pro léčbu neurologických onemocnění. Například stimulant methylfenidát, který zejména v USA patří k nejčastěji užívaným nootropikům, byl původně vyvinut pro léčbu ADHD (porucha pozornosti s hyperaktivitou) a narkolepsie (poruchy spánku).
Z internetových diskusí je však zřejmé, že nemalá část balení dané látky je spotřebována k jiným účelům, než k jakým ji předepsal lékař. V těchto diskusích jsou pak běžně zveřejňovány i návody, jak předstírat onemocnění, na něž se methylfenidát předepisuje. Světová produkce methylfenidátu stoupla z několika tun v roce 1992 na 72 tun v roce 2013, počet vydaných receptů v USA stoupl za dané období pětkrát a podobnou situaci lze pozorovat i v Kanadě a Austrálii.
Užívání nootropik pro podporu kognitivních schopností s sebou jasně přináší celou řadu zdravotních, etických i právních otázek, které nelze ignorovat. Jak probíhá laická internetová diskuse o těchto otázkách a co ji ovlivňuje, by mělo být obsahem následujících řádků.
„Vezmu si ten prášek, a jak mávnutím kouzelného proutku se můj mozek rozjede jako nakopnutý stroj. Bude to fungovat nějak takhle: Mám napsat práci z kognitivních neurověd? Má mít 30 stránek? Proč ne. Prostě ji napíšu. Pustím si muziku a pak to bude jako v těch filmových scénách, kde lidé sviští časem.“
Podle autorů dánské studie z roku 2019, která vyšla v časopise Performance Enhancement & Health, takhle nějak vypadá typický status studentů diskutujících na internetu téma nootropik. Je plný dychtivosti, vzrušení a pozitivního očekávání. Cílem zmíněné studie však bylo s využitím metod analýzy textu nalézt v daných diskusích naopak příspěvky o negativních zkušenostech a zdravotních rizicích užívání nootropik a popsat jejich charakteristické znaky.
Data byla sbírána na diskusním fóru věnovaném nootropikům v rámci platformy Reddit.com (26 410 statusů anonymních přispěvatelů). V textech internetových příspěvků bylo identifikováno několik nejčastěji se vyskytujících výrazů a k nim byly hledány nejfrekventovanější kolokace (od lat. collocare, spolu-umístit). Ve studovaných příspěvcích se nejčastěji vyskytovalo slovo cítit (se), a to v blízkosti slov účinek, unavený a úzkost. S výrazem spánek se pak nejčastěji pojily pojmy kvalita, cítit se a melatonin (hormon regulující biorytmy). Ve vzdálenosti do pěti slov před či za výrazem úzkost pak bylo možno nejčastěji nalézt pojmy deprese, nálada a cítit (se).
Velmi frekventovaný byl též společný výskyt slov mozek a mlha. Při bližší analýze textových úseků obsahujících poslední dva zmíněné výrazy autoři zjistili, že takto popsaný nejasný, nezaostřený a zmatený stav vědomí je pro mnoho diskutujících deklarovaným důvodem, proč užívají nootropika, často je však také pozorovaným nežádoucím důsledkem jejich užívání.
A podobné je to i s výrazy úzkost a deprese. Internetové příspěvky o nootropních látkách obsahující nejfrekventovanější výrazy jsou tedy velmi často věnovány právě problematice nežádoucích účinků. Dokonce i v postech těch, kteří věří, že našli tu pravou látku či kombinaci a dosáhli zlepšení kognitivních schopností, se vyskytují pochybnosti ohledně trvalosti a skutečné míry dosaženého výsledku. Příkladem může být následující povzdech:
„Nepředpokládal jsem zlepšení na úrovni filmu Všemocný (Limitless), ale nejsem si jistý, zda má cenu brát nootropika měsíce či roky, když je jejich jediným účinkem sotva znatelné zlepšení paměti, soustředění či nálady…“
Kromě nedostatečného účinku či nežádoucích vedlejších účinků se uživatelé nootropik často obávají i společenských důsledků svého jednání. Níže uvádím jeden ze statusů, jež byly citovány ve zmíněné studii:
„Mám strach, že to budou považovat za špatné, brát si drogu, abych získal výhodu, nebo že to nahlásí škole a bude to mít následky pro mé další studium.“
Míra, s jakou jsou lidé u druhých ochotni akceptovat užívání nootropik, poměrně významně závisí na tom, jaké výrazy jsou použity k popisu jejich účinku. Autoři práce s názvem Postoje ke zvyšování kognitivního výkonu: Role metafor a kontextu z roku 2019 předložili respondentům internetového šetření následující text (6 verzí – účinek popsán jako palivo či steroidy, potenciální uživatelé pak jako sportovci, studenti či zaměstnanci):
„Prášky zlepšující kognitivní výkon jsou palivem/steroidy pro mozek. Lidé užívající tyto prášky mohou být schopni myslet rychleji a efektivněji. /Sportovci někdy užívají tyto prášky během tréninku a díky tomu si mohou účinněji osvojit nové dovednosti a pak podávat lepší výkon. /Studenti někdy užívají tyto prášky během studia a díky tomu se mohou účinněji naučit nové informace a pak podávat lepší výkon. /Zaměstnanci někdy berou tyto prášky během práce a díky tomu si mohou osvojit své úkoly efektivněji a podávat tak lepší výkon.
Patnáct vteřin po zobrazení jedné z verzí výše uvedeného textu byli respondenti vyzváni k odpovědi na následující dvě otázky. Myslíte si, že je v případě sportovce/studenta/zaměstnance v pořádku, pokud užívá takové prášky? a Užil byste takové prášky vy osobně?. Odpověď bylo možno poskytnout na sedmibodové škále od rozhodně ne (1) přes nejsem si jist (4) až po rozhodně ano (7). U ostatních (sportovec, student zaměstnanec) byli respondenti statisticky významně častěji ochotni považovat užívaní nootropik za dobré, pokud byla k popisu jejich účinku použita metafora s palivem, než se steroidy. Naopak v případě otázky, zda by respondenti osobně užili nootropika, výraz použitý k popisu účinku žádný vliv neměl. Respondenti statisticky významně pravděpodobněji tolerovali případné užití nootropik u zaměstnanců, než u studentů a sportovců.
Proč přirovnání nootropik k palivu zvyšuje jejich společenskou přijatelnost, zatímco přirovnání ke steroidům ji naopak snižuje? Podle autorů studie vede palivová metafora k představě maximalizace potenciálu případného uživatele, což je obecně považováno za žádoucí, naproti tomu steroidová metafora se spíše pojí s předpokladem minimalizace úsilí, což je vlastně švindl.
Druhým důvodem pak může být fakt, že palivo je obecně komponenta nezbytná pro fungování systému, zatímco steroidy vyvolávají představu dopingu s širokým spektrem negativních vedlejších účinků. Použití steroidové metafory tedy nutně obrací pozornost i na otázky případných zdravotních rizik nootropik. A jaké faktory mohly vést k větší toleranci vůči užití nootropik v zaměstnání než ve škole a při sportu? Autoři studie sází na společenský význam činnosti, kvůli které člověk své kognitivní schopnosti zvyšuje. Úspěch sportovce během závodu či studenta při testu je především jeho osobní záležitostí, takže pokud není jeho výkon autentický, jde o podvod, naopak z lepšího výkonu zaměstnance vzniká celospolečenský prospěch a ochotu strpět i možné negativní účinky nootropik pak lze považovat i za svého druhu oběť pro dobro společnosti.
Užívání nootropik je jednou z oblastí, které by se daly souhrnně popsat jako lidové samoléčitelství. Z diskutovaných studií jasně vyplývá, že velká část uživatelů nootropik bez lékařského vzdělání je si vědoma své omezené kapacity relevantně posoudit, jaké reálné přínosy a rizika má jejich počínání. To vede, podobně jako v jiných oblastech, k široce rozšířené představě, že přírodní produkty jsou v porovnání s těmi chemickými mnohem bezpečnější a jejich užívání je i díky tomu jaksi společensky přijatelnější. Trendy, které by se slovy švýcarského psychologa Michaela Siegrista daly popsat heslem Přírodní je fajn a syntetické fuj, tedy téměř jistě povedou k tomu, že v budoucnu nebudou pro zlepšení kognitivních schopností zneužívány léky na ADHD, ale nahradí je nějaká bio-nootropika.
Přírodu, jaká opravdu je, nikdy nepoznáme. Zato přírodu, jak se nám jeví, poznáváme pořád líp. Zásluhu na tom má nesčetný zástup badatelů, mezi nimi James Lovelock, chemik, který vytvořil představu Země jako superorganismu schopného aktivně ovlivňovat své prostředí a vyvíjet se i jako celek.
Narodil se před sto lety, 26. července 1919, v Letchworthu v jihovýchodní Anglii.
Když 8. srpna 1919 umíral Ernst Haeckel (bylo mu pětaosmdesát), třináctidenní James Lovelock se teprve tulil k matčinu prsu.
Po studiích se zprvu zabýval v Londýně lékařským výzkumem, později jako profesor chemie na několika amerických univerzitách a výzkumných centrech se specializoval na různé měřicí přístroje; díky nim padla Nobelova cena za ozonovou díru, díky nim se prokázal průnik pesticidů do potravního řetězce, díky nim lze bezpečně zmrazovat a rozmrazovat spermie.
V šedesátých letech ve službách NASA vyvíjel indikátory života na Marsu. Přitom, když to zjednodušíme, uvažoval asi takto: Zemská atmosféra trvale obsahuje plyny, které spolu velice ochotně reagují (například kyslík a metan na oxid uhličitý a vodu) a časem by tedy měly vymizet. Ledaže by tyto plyny něco neustále průběžně doplňovalo... Kyslík na Zemi produkují rostliny, metan zase živočichové, a vlastně tak udržují atmosféru ve stavu vzdáleném od chemické rovnováhy.
Naopak na Marsu kyslík ani metan nejsou. Jako by tu všechny možné reakce složek atmosféry dávno proběhly a v současnosti se tam ustavila dokonalá chemická rovnováha. Závěr: Analýzou atmosféry planety lze zjistit přítomnost života. A z rozboru atmosféry Marsu vyplývá, že na něm žádný život není. (Což později potvrdila sonda Viking.)
Lovelock později napsal: „Mně se Gaia zjevila náhle – jako záblesk osvícení. Byl jsem v malé místnosti v nejhořejším patře budovy Jet Propulsion Laboratory v Pasadeně v Kalifornii. Bylo to na podzim 1965... Hovořil jsem s kolegyní Dian Hitchcockovou o článku, který jsme připravovali... V tom momentu jsem náhle pochopil, co je to Gaia. Napadla mne úžasná myšlenka. Zemská atmosféra je mimořádná a nestálá směs plynů, přestože jsme si vědomi toho, že má stálé složení po dlouhé časové období. Je možné, že život zemskou atmosféru nejenom vytvořil, ale že ji také reguluje – udržuje ji ve stálém složení a na úrovni příznivé pro organismy.“
A stejně jako jiní, i Lovelock stál na ramenou nejméně dvou obrů minulosti: už Humboldt vytušil hlubokou provázanost přírodních dějů (a také první koketoval s názvem Gaia, byť ho nakonec nepoužil), což přivedlo Haeckela k vytvoření vědeckého oboru ekologie. Nu a Lovelock zase postihl, že ekologie sahá dál (prostředí je součást života) a Země dokáže svůj život „bránit“ (a názvem Gaia se obloukem vrátil k Humboldtovi).
(A propos, Gaia původně byla starořecká bohyně Země. Jako šmakovnější náhradu za původně „kybernetický systém s homeostatickými tendencemi“ ji navrhl počátkem sedmdesátých let spisovatel William Golding, autor Pána much, tehdy Lovelockův soused na jihoanglickém venkově.)
Hypotézu o Zemi coby autoregulačním systému, který se chová jako živý organismus, Lovelock poprvé představil roku 1969 na vědeckém setkání v Princetonu, o tři roky později ji poprvé obšírněji publikoval. Následně se seznámil s americkou mikrobioložkou Lynn Margulisovou, která hypotézu založenou na chemii a kybernetice biologicky „vyfutrovala“.
U vědců však Gaia propadla. Vadila jim jednak nedarwinovská schopnost života přizpůsobovat si prostředí, jednak sám název, který evokoval představu (kterou ovšem Lovelock nesdílel ani v nejmenším), že Země je nejen soustavou slepých mechanických procesů, ale i jakousi bytostí schopnou záměrné péče o sebe samu (nebo dokonce schopnou nás trestat či odměňovat).
Zde se nyní věnujme Gaie coby podobenství, symbolu určitého směru uvažování směrem k rodné planetě, vždyť kdo z nás dokáže přistupovat stejně ke koni a k traktoru?
Díky klasifikátorům života, slavným Linnéem počínaje, jsou dnes všechny organismy na Zemi zařazeny do systému biologické klasifikace. Každý druh mikroba, rostliny nebo zvířete (detailisté prominou) spadá pod konkrétní rod, čeleď, řád, třídu, kmen, říši a doménu.
Teď si ale představme dva organismy z různých koutů vesmíru. Každý bude v biologickém systému druhého světa nezařaditelný. Pokud je začneme objektivně srovnávat, mohou nastat dva základní příklady: Buď ty dva životy budou mít společný biochemický základ, například uhlíkový. Potom se nabízí rozlišení planetárních životů přídavným jménem podobně jako u binomické klasifikace, pro život na Zemi třeba bios terrestris. V tomto prvním případě se ale klidně může stát, že „cizí“ život sice funguje na uhlíku (tedy bios carbonensis), ale s jinou základní biochemií, třeba s jinou sestavou dalších biogenních prvků nebo jinou sestavou i počtem bází v nukleových kyselinách a tím pádem s jinými aminokyselinami v bílkovinách. (Čas od času projde médii zpráva, že vědci do genomu zamontovali cizí bázi nebo že vytvořili genom ze čtyř, osmi, dvanácti bází a získali cizorodou bílkovinu.) V tom případě by se náš typ života dal podle čtyř bází označit třeba jako bios terrestris carbonensis ATCG (adenin, thymin, cytosin, guanin) nebo podle hlavních biogenních prvků bios terrestris carbonensis CHONP (uhlík, vodík, kyslík, dusík, fosfor). V rámci našich úvah by tedy Gaia byla vrcholem života typu bios terrestris (carbonensis CHONP, modo ATCG).
Může se ale stát, že cizí život se nezakládá na uhlíku, ale na jiném prvku. Tady se asi nejvíc nabízí uhlíku dost podobný křemík, čemuž by odpovídal název bios siliciensis. (Vědcům se zatím podařilo nejen vytvořit uhlíko-křemíkové organické sloučeniny, ale i modifikovat některé enzymy a skrze ně přimět některé bakterie vytvořit ne-přírodní uhlíko-křemíkové látky.)
Podobné úvahy lze samozřejmě rozvíjet dál (například začlenit do názvu planetárního biosu případný prvek inteligence). Kdoví, čím vším ohledně života by nás – kdybychom se k nim dostali – vzdálené životy překvapily...
Pomyslná životní aktivita (biologická efektivita) Gaii by se dala měřit nejspíš podle množství jí vytvořené biomasy (nebo možná počtu organismů) za jednotku času.
Za daných ustálených podmínek je její produkce udržitelně maximální. A teď si představme, že se součástí Gaii stane Homo sapiens. Tím, že si bere víc, než mu z přirozeného běhu věcí náleží, a zanechává po sobě větší spoušť, posouvá letitou rovnováhu. Hlavním indikátorem tohoto posunu je v současnosti stoupající koncentrace oxidu uhličitého v ovzduší a s tím spojená globální změna klimatu. Co na to Gaia?
Například začne nerovnovážný CO2 ve větší míře fixovat do rostlin tím, že „podpoří“ jejich růst. Jenže člověk dál kácí deštné pralesy a místo divoké přírody rozšiřuje produkční monokultury a beton. Gaia však má oproti lidem jednu velkou výhodu. Nespěchá a není na člověku nikterak závislá, ji zajímá život jako celek. Z pohledu Gaii je bios věkovitý živel (svého druhu) a člověk pouhá bezcenná náplava. A tak na něj začne sesílat škůdce, sucha, povodně, vichřice...  A čeká, až člověk dostane rozum – nebo vyhyne.
(Ostatně na toto téma koluje vtip: Potká se Gaia s jinou živoucí planetou a ta se jí optá: „Tak co, jak se vede?“
„Ále špatně, holka, někde jsem chytla lidi!“
„Neboj, to přejde...“)
Nu a teď si v tomto příběhu odmysleme Gaiu a dosaďme místo ní termín „kybernetický systém s homeostatickými tendencemi“ (takový se někdy vynoří samovolně, pokud systém dosáhne potřebně vysoké úrovně složitosti). Všechny Gaiiny činy lze vysvětlit jako slepě kauzální, vyplynuvší z daných podmínek bez jakéhokoli záměru či úmyslu – „hnojení“ rostlin je účinek zvýšeného obsahu CO2 ve vzduchu, „ubližování“ je důsledkem posunu podmínek mimo rozsah, na který je člověk zvyklý a které považuje za trvalé a samozřejmé.
(Tady je nádherně vidět síla slova – Gaia jako podařená metafora aktivuje skrytou moc naší kultury. Stejně jako Haeckelův biogenetický zákon v minulém textu útočí na naše city i obraznost.)
Autor hypotézy Gaia James Lovelock letos 26. července oslavil v obdivuhodné mentální a fyzické kondici stovku. Lidstvo jako celek mu žádný pěkný dárek nedalo – naopak ho krutě zklamalo neschopností něco se svojí budoucností udělat, a tak, řečeno s Járou Cimrmanem, napřed nad ním zlomil hůl, a pak nad ním udělal kříž.
Rovněž spoluautorka Lynn Margulisová (zemřela před osmi lety) nehýřila optimismem. Takto zní závěr její knihy Symbiotická planeta (1998, česky 2004):
„Máme, my lidé, dost inteligence a disciplíny, abychom odolali svému sklonu k neomezenému růstu? Planeta totiž nedovolí, aby naše populace expandovaly donekonečna. Nekontrolovatelně se rozvíjející populace bakterií, sarančat, plotic, myší a travin nakonec vždycky postihne zhroucení. Nastupuje přehuštění jedinců na omezené ploše, z toho vyplývající krutý nedostatek obživy a současně i zavalení vlastními odpady. Na jejich úkor oportunisticky expandují populace ´jiných´, načež přijdou nemoci, podnícené destruktivním chováním a sociální dezintegrací. Ba i z býložravců se v zoufalství stávají zlí predátoři a kanibalové. Krávy za takových okolností začnou lovit králíky nebo požírat svá telata, řada savců se bude bít o maso svých drobnějších sourozenců z téhož vrhu. Nadměrný růst populace vede ke stresu a stres zase potlačuje nadměrný růst populace – což je příklad gaiánsky regulovaného cyklu.
My, lidé, jsme přesně takoví, jako naši planetární druhové. Přivodit konec přírodě je nad naše síly, ohrozíme jenom sebe sama. Představa, že bychom dokázali zničit všechen život, včetně bakterií, jimž se tak báječně daří v chladicích vodních nádržích jaderných elektráren nebo naopak ve vroucích vodách kolem vulkanických průduchů na mořském dně, je prostě směšná. Slyším, jak se naši ne-lidští bratři chichotají: ´Obešli jsme se bez vás, než jsme se potkali, obejdeme se bez vás i teď´, zpívají o nás v dokonalé harmonii. Většina z nich, mikrobi, velryby, hmyz, semenné rostliny a ptáci, dosud zpívá. Stromy tropického pralesa si šumí pro sebe a čekají, až skončíme s naší arogantní těžbou dřeva, a budou se moci navrátit ke svému přirozenému růstu. A jejich kakofonie a harmonie budou znít ještě dlouho poté, co my už tu nebudeme.“
Přírodu, jaká opravdu je, nikdy nepoznáme. Zato přírodu, jak se nám jeví, poznáváme pořád líp. Zásluhu na tom má nesčetný zástup badatelů, mezi nimi Ernst Haeckel, biolog, který první odhalil v přírodě i skrytou krásu a ustavil obor ekologie. Zemřel před sto lety, 8. srpna 1919 v Jeně.
Když Alexander Humboldt v roce 1859 téměř devadesátiletý zemřel, bylo Ernstu Haeckelovi pětadvacet, byl očarován Humboldtovým dílem a kolísal mezi biologií a malířstvím. Přitom oba tyto dosti mimoběžné obory dokázal kromobyčejně šťastně spojit; disponoval totiž darem, se kterým se prý jeho profesoři za celý svůj život nesetkali – při práci s mikroskopem dokázal jedním okem koukat do okuláru a současně pomocí druhého kreslit pozorované na papír.
A jelikož to byl výtvarník par excellence, jeho znázornění drobných mořských živočichů, na které se specializoval, byla i esteticky působivá. (Hle, znak velkého vědce i velkého umělce – Haeckel zcela nepochybně vzhled pozorovaných objektů vylepšil, tomu by asi málokdo odolal, ale zároveň ukázněně zachoval jejich typické rysy.)
V letech 1899-1904 vydal několik brožur s názvem Umělecké formy přírody, kde své obrázky představil veřejnosti s pobídkou, aby řemeslníci, výtvarníci, architekti tyto „krásné motivy“, jak napsal, využívali ve své práci. (Zatímco jeho velký vzor Humboldt pro lidi objevil zjevnou krásu přírody, Haeckel pro ně objevil její krásu skrytou...)
Brožury sklidily mimořádný úspěch a významně ovlivnily právě vznikající umělecký sloh secese. Mezi exponáty Světové výstavy 1900 v Paříži dominovala kovová brána ve tvaru zvětšeného Haeckelova oblíbeného tvorečka mřížovce, kterou prošlo téměř padesát milionů návštěvníků.
A mně maně tane myšlenka na původ smyslu pro krásu v nás – ano, vtiskla nám ho příroda během tisíců generací vývoje. Vyjádřeno obecněji – veškerá kultura vychází z přírody a nemůže bez ní existovat (alespoň dosud). A stejně jako věda s technikou postupovaly od zjevné a přirozeně intuitivní (páka, kolo, parní stroj…) ke „kódované“, jakoby jdoucí proti zdravému rozumu (teorie relativity, kvantová teorie, výpočetní technika...), i umění se vyvíjelo od více či méně realistického a krásného k – jak to říci – „rafinovanému“?, „zašifrovanému“?, „podivnému?“, k jehož chápání si někdy musíte vzít LSD, jindy mít doktorát z deskriptivní geometrie.
Ale zpět od umění k biologii. V roce 1866 vyšla Haeckelova dvojbichle Všeobecná morfologie organismů se dvěma dodnes živými a inspirativními vědeckými zářezy. Za prvé zde autor formuloval tzv. biogenetický zákon. Pro ten mám slabost. Je totiž nádherným příkladem heuristického tvrzení neboli heuristiky (pochází z řeckého „nalézt“, stejně jako Archimédovo zvolání „Heuréka“), což bývá přibližný, zkratkovitý, letmo nahozený a do větší či menší míry dospekulovaný popis skutečnosti či řešení problému, získaný bez (dostatečného množství) naměřených dat a pracných výpočtů. Jinak řečeno, heuristika je částečná, neúplná pravda, kterou v podstatě nelze v době jejího vzniku dokázat. Míra „heurističnosti“ ale odpovídá i znění dotyčného tvrzení. Kupříkladu právě biogenetický zákon (asi bychom měli namísto „zákon“ používat slabší výraz, třeba „princip“ nebo „pravidlo“) ve své nejstručnější, nejúdernější, proto nejzapamatovatelnější podobě říká: „Ontogeneze opakuje fylogenezi“ nebo „Ontogeneze je zkrácenou fylogenezí.“ (Ontogeneze je individuální vývoj jedince, fylogeneze je vývoj druhu.)
Haeckel energicky propagoval evoluci druhů přírodním výběrem (Darwin byl vedle Humboldta jeho největším vzorem) a jeho biogenetický zákon svojí sugestivní symbolikou a názorností udělal pro přijetí darwinismu ve veřejnosti možná víc než celá kupa faktů. Jen si to představme: Budoucí človíček v lůně matčině prochází všemi stadii evoluce života na Zemi, od primitivních žouželí až po obratlovce, nakonec člověka! Přitom pokud bychom tuto geniální zkratku (chce se říci „nadsázku“) měli do podrobností prokázat u všech organismů, nikdy se nám to nepodaří. A nejsem si jist, zdali by se to podařilo i pro co možná nejúplnější, tedy maximálně vědecké (leč hrubě neatraktivní) znění: „Ontogeneze v raném zárodečném stadiu vývoje jedince zrychleně a zjednodušeně opakuje určité přibližné rysy fylogeneze druhu, k němuž jedinec náleží.“
(Heuristika sice leží v šedé zóně mezi pravdou a výmyslem, ale v rukou erudovaného badatele oplývajícího intuicí a citem pro obor může být vynikajícím výzkumným nástrojem. V asi nejznámějším příkladu to dokonce stojí černé na bílém: Einsteinova práce z roku 1905, v níž de facto objevil fotony a potvrdil kvantovou teorii – a za kterou dostal Nobelovu cenu – se jmenuje O vzniku a šíření světla z heuristického hlediska. Není divu, o nějakých světelných kvantech nebylo známo víc, než že je Max Planck uměle zamontoval do rovnice vyzařování absolutně černého tělesa. Až později experimenty existenci kvant potvrdily.)
Tohle tušil už Humboldt se svojí úpornou snahou postihnout vzájemné souvislosti mezi atmosférou, půdou, vodstvem, flórou, faunou. A to měl na mysli i Ernst Haeckel, když – rovněž v díle Všeobecná morfologie organismů z roku 1866 – vytvořil zbrusu nový přírodovědný obor ekologii (oikos je řecky „domácnost“, tedy „věda o domácnosti“), kterou definoval jako „multidisciplinární nauku o vztazích mezi organismem a jeho prostředím“. Od té doby ekologie stále důrazněji dokazuje, jak jemná i složitá je pavučinka vztahů mezi složkami prostředí a organismy i jak obtížné je do nich beztrestně zasahovat. Tedy obtížné, ono je to dokonce zhola nemožné. Proč? Pokud se na to podíváme z odstupu a nezaujatě, pak zjistíme, že nejúčinnější udržitelnou formu práce na Zemi vykonává živá síla. Tu příroda stačí bez problémů obnovovat a její odpad absorbovat, přičemž se dokáže vyrovnat i s občasným běsněním sil neživých (živlů). Všechny ostatní procesy jsou méně účinné a špinavější. Ohledně umělých, vynucených procesů (fyzikálních, chemických, biologických) platí, že čím dál od spontánních biologických dějů probíhají, tím mocnější a obdivuhodnější možná jsou, ale zároveň životu škodlivější.
V okamžiku, kdy člověk začal používat rozum (který má v názvu svého živočišného druhu), začal chtít víc, nežli mu v režimu spontánní přírodní rovnováhy náleželo. Pro svůj prospěch začal věci dělat jinak, než běžely v přírodě, některé děje oslabil a jiné zesílil, některé organismy masivně hubil, jiné ve velkém pěstoval či choval. Čerpal přírodní zdroje nad míru jejich obnovitelnosti, chrlil odpady nad míru jejich vstřebatelnosti. A tím se dál a dál vzdaloval od optimálně vyladěné přirozené rovnováhy v bláhové naději, že ustaví rovnováhu novou, pro sebe výhodnější. Jenže takhle to v přírodě nefunguje. Ne beztrestně a už vůbec ne trvale, neboť i jakákoli umělá kompenzace vyvolané lability je vposledku méně účinná až kontraproduktivní.
Tohle si lidé dlouho neuvědomovali (či uvědomit nechtěli). Ve své naivní pýše se domnívali, že příroda existuje proto, aby člověku bezvýhradně sloužila. To hlásal už Aristoteles, psalo se to v bibli, to tvrdil Carl Linné, Francis Bacon, René Descartes a později další myslitelé, pro které pouhé vlastnictví jakés inteligence znamenalo nadřazenost nad vším ostatním, obrazně řečeno „povolení zabíjet“ (Descartesovy názory na zvířata coby nic necítící stroje asi netřeba připomínat). Nu, a když si neudržitelnost svého počínání uvědomili, ukázala se holá základní pravda o člověku: inteligence ještě neznamená rozumnost, slovo ještě neznamená čin.
Ekologie coby věda o „hospodaření přírody“ nás z růžových snů pánů přírody vytrhuje a dokonce nás dovádí ke krajnímu názoru, že už samotný výskyt „rozumu“ v biosféře je prvek rušivý, nebezpečný, zhoubný. I proto každá (potenciálně nejen pozemská) civilizace založená na přírodním výběru (v podstatě boji o život a sobectví) je pravděpodobně odsouzena k zániku, otázkou pouze zůstává, jak brzy a v jaké podobě k němu dojde. Úkolem veškeré vědy jednou bude pouze a jenom to, jak ono odcházení učinit co nejsnesitelnějším.
Přírodu, jaká opravdu je, nikdy nepoznáme. Zato přírodu, jak se nám jeví, poznáváme pořád líp. Zásluhu na tom má nesčetný zástup badatelů, v jejichž čele stojí Alexander Humboldt, univerzální vědec, který první probudil ve veřejnosti zájem o přírodu jako zdroj krásy a vnitřního obohacení. Od jeho narození uplyne v 14. září 250 let.
Před dvěma staletími byl druhým nejznámějším Evropanem po Napoleonovi. K jeho odkazu se hlásili vládci, učenci i umělci: pruský král Friedrich Wilhelm III. ho považoval za „největšího muže od dob Potopy“, Thomas Jefferson ho nazval „jedním z největších klenotů své doby“; Darwin se přiznal, že „nic nepodnítilo jeho nadšení tak jako čtení Humboldtovy knihy Personal Narrative a zdůraznil, že nebýt Humboldta, nenalodil by se na Beagle ani by nenapsal Původ druhů; William Woodsworth a Samuel Taylor Coleridge jeho pojetí přírody zakomponovali do svých básní.
Hloubku Humboldtovy osobnosti snad nejlépe vystihl jiný veleduch té doby, jeho přítel Johann Wolfgang Goethe (který podle něj vytvořil postavu Fausta): „Jaký to muž! Znám ho již tak dlouho, a přece nad ním znovu žasnu. Můžeme říci, že se mu v jeho znalostech a živých vědomostech nikdo nevyrovná. A všestrannost, s jakou jsem se dosud nesetkal! Čehokoliv se dotkneme, všude je doma a zahrnuje nás duchovními poklady.“
Alexander Humboldt (narozen 14. září 1769 v Berlíně) získal široké jazykové i přírodovědné vzdělání a v počátcích své kariéry se živil jako báňský inženýr (mj. zkonstruoval nezhasitelnou lampu a respirátor pro práci v dolech), přitom se bavil geologickým a botanickým výzkumem. Po smrti matky v roce 1796 se díky dědictví mohl věnovat soukromému výzkumu. Čeho? Prakticky všeho, co souviselo s přírodou a člověkem v ní, neboť do světa se vydal „za bohatostí života v celé jeho šíři“ s cílem „zkoumat, jak jsou spolu všechny síly přírody propleteny“ a skrze to „poznat věčnou harmonii přírody“.
5. června 1799 opouštějí třicetiletý Humboldt a jeho o čtyři roky mladší tajemník a kolega Aimé Bonpland na korvetě Pizzaro španělský přístav La Coruňa. Od toho dne, jak napsal jeden z Humboldtových životopisců, se vše, co zažijí, stalo součástí evropských kulturních dějin.
„Jejich pozorování souhvězdí a oblohy, přistání na Kanárských ostrovech a výstup na Pico de Teide (3718 m n. m.), opuštění původního cíle Kuby a přistání ve Venezuele, pobyt tam spojený s velkými plavbami po Orinoku a Amazonce, ... tři měsíce na Kubě, návštěv a Kolumbie, Ecuadoru a Peru, dlouhý, strašný pobyt v Mexiku a pak návrat přes Havanu a Severní Ameriku, až 3. srpna 1804 přistanou v Bordeaux.“
Jeden ze zeměpisných historiků to shrnul takříkajíc jedním dechem: „Vodu a zemi, oblohu, hory, mraky, sníh a déšť, malá a velká zvířata, lidi i podnebí, to vše Humboldt v těchto pěti letech den za dnem bez ohledu na nemoc a nebezpečí pozoroval a popisoval; srovnával na základě svého širokého vzdělání a příslovečné paměti své dojmy a pozorování s dojmy a pozorováními dřívějších badatelů v jiných dílech světa, činil závěry, souhrny, domněnky a zjednával důkazy ­ krátce každý okamžik této cesty zasazoval a zařazoval jako kámen ke kameni do vědomostí a znalostí lidí, stanovil úkoly a ukázal na problémy pro celá příští desítiletí.“
Pomiňme různé strázně a nebezpečenství jak od přírody (horečky, průjmy, zemětřesení, přiotrávení jedem kurare), tak od lidí (nejméně jednou byli považováni za špióny) a připomeňme si událost z noci 11./12. listopadu 1799, kdy Humboldt s Bonplandem ve venezuelském přístavu Cumaná pozorovali husté „padání hvězd“, způsobené meteorickým rojem Leonidy:
„Tisíce bolidů a létavic padalo po čtyři hodiny. Jejich směr byl velmi pravidelný od severu na jih...“
Bylo prý jich tolik, že při začátku úkazu nezůstalo na nebi žádné místo větší než tři měsíční průměry, které by jimi nebylo v každém okamžiku prosvíceno. (Tato pozorování později vedla k objevu periodicity meteorických rojů.)
Patrně největší jednorázový fyzický výkon zase oba cestovatelé podali v červnu 1802 při výstupu na Chimborazzo (považované tehdy za nejvyšší horu světa):
„Cesta byla stále užší a strmější. Domorodci nás opustili všichni kromě jednoho ve výšce 15 600 stop (něco přes 4900 m)...Otevřeli jsme nádobkový tlakoměr v místě, kde šířka hřebenu dovolovala stát dvěma osobám vedle sebe. Byli jsme teprve ve výši 17 300 stop (asi 5500 m)...Po hodině opatrného lezení byl skalní hřeben méně příkrý, ale mlha bohužel zůstávala stejně hustou. Začalo nám nyní všem postupně být špatně. Nutkání ke zvracení se pojilo s mdlobou a bylo daleko obtížnější než potíže s dechem. Také nám krvácely dásně a rty. Rovněž oční spojivka u všech naběhla krví...“ Při dalším výstupu je potlouklo krupobití a po překročení hranice věčného ledu je zasypal sníh... Bohužel cestu vzhůru, kterou zvolili, ve výšce kolem 5900 metrů (nějakých 400 metrů pod vrcholem) uzavřela nepřekročitelná rokle. (Dodejme, že na vrcholu Chimborazza, 6310 m n.m., stanula lidská noha až v roce 1880.)
Po návratu Humboldt zůstal přes dvacet let v Paříži, kde také vydal své hlavní „francouzské“ dílo Cesta do rovníkových oblastí Nového kontinentu vykonaná v letech 1799-1804 Alexandrem von Humboldtem a Aimé Bonplandem.
Cesta vycházela v letech 1805-29 a sestávala z volné série 34 více či méně výpravných svazků (tane mi cyklus Podivuhodné cesty Julesa Vernea, který se k Humboldtovi hrdě hlásil). Autor se na ní téměř zruinoval, zato mu vynesla čestný titul „vědecký objevitel Ameriky“. Jeho fakty nabité, přitom barvité a sugestivní knihy byly tak žádané, že zájemci podpláceli knihkupce i tiskaře, aby se na ně dostaly už v prvním vydání. To všechno v době, kdy drtivé většině lidí byla divoká příroda ukradená nebo ji dokonce považovali za neužitečnou a překážející pokroku.
Z obsahu jen namátkou: popsal 3600 nových druhů rostlin a astronomicky zaměřil 2800 míst. Lokalizoval magnetický rovník, vynalezl izotermy, objevil elektrického úhoře či výtečnou hnojivost guana... Stal se průkopníkem či rovnou zakladatelem řady přírodních věd od fyzické geografie a biogeografie přes geofyziku až třeba po klimatologii, jmenuje se po něm bezpočet přírodních jevů i útvarů. Nicméně nejzásadnější je změna, kterou vyvolal v pohledu na přírodu jako hustou pavučinu vzájemně vyladěných vztahů, od pouští k oceánům, od mikrobů k rozsáhlým porostům. (Historička Andrea Wulfová, jejíž kniha o Humboldtovi vyšla roku 2016 i česky, ho výstižně nazvala „vynálezcem přírody“.)
V roce 1827 ho král Friedrich Wilhelm III. povolal do Berlína jako královského komořího a osobního vědeckého rádce. Hned v zimě téhož roku tam Humboldt zahájil sérii přednášek, které týden co týden vyslechlo 1200 lidí včetně krále a korunního prince. Úspěch ho inspiroval k sepsání myšlenkově nejzávažnějšího spisu Kosmos: Nástin popisu fyzického světa. Právě tomu pak až do smrti v květnu 1859 tento starý mládenec věnoval svůj zbylý čas. (Mj. přednášel na univerzitě dnes nazývané Humboldtova, ovšem podle staršího bratra, lingvisty Wilhelma, který ji založil.)
Pentalogie Kosmos (původně se měla jmenovat Gaia, německy Gäa) vycházela v letech 1845-62 (poslední díl posmrtně). Prvního dílu německého vydání se během několika měsíců prodalo 20 000 výtisků. Všechny díly se průběžně překládaly do řady jazyků (včetně polštiny a maďarštiny), takže už v roce 1851 sám jejich autor odhadl, že jich ve světě existuje nějakých 80 000 svazků.
Kosmos byl úplně jiný než všechny předchozí knihy o přírodě. Autor vzal své čtenáře na pouť od hvězd na Zemi, od povrchu do nitra Země. Pojednával o kometách, Mléčné dráze, Sluneční soustavě, zemském magnetismu, sopkách, sněžné čáře hor. Psal o migraci lidstva, o rostlinách, zvířatech, mikrobech.
Nejdůležitější částí Kosmu byl téměř stostránkový úvod s obrazem světa, který pulzuje zjevným i neviditelným životem. Příroda byla živoucím celkem úzce propojených organismů a prostředí. (A nikde ani slovo o Bohu.)
Další z Humboldtových životopisců napsal: „I když názory a číslice, jichž jest v něm přehojně, budou opraveny a nahrazeny výsledky nových výzkumů, nepozbude obraz vesmíru v něm geniálně nastíněný pelu zajímavosti a mladí přírodozpytci, nelpící toliko na detailech, rádi sáhnou po Humboldtovu Kosmu, aby z něho čerpali poučení.“
Pro nás je lichotivé, že když v roce 1830 tento světoběžník navštívil spolu s pruským králem Čechy a vystoupil s ním na Milešovku v Českém středohoří, výhled z této hory prohlásil za třetí nejkrásnější na světě.
V éteru dějin vědy 20. století vegetuje bez většího povšimnutí jméno George Lemaîtra – kosmologa a matematika, jemuž se věnuje daleko méně pozornosti, než by si zasluhoval. Pohled na vesmír, lidskému intelektu srozumitelný, započatý velkým třeskem a s nedopsaným scénářem, vesmír, o němž dnes můžeme mluvit především díky Lemaîtrovým závěrům, je svébytnou a pozoruhodnou perspektivou, která by neměla uniknout ani současnému čtenáři.
V arizonském městě Flagstaff, krčícím se dva tisíce metrů nad mořem pod vrcholkem Humphreys Peak (nejvyšší hory Arizony), začal rok 1933. Po silvestrovských oslavách se zde sešlo několik astronomů, aby prodiskutovali výsledky pozorování z místní observatoře, kterou tehdy vedl proslulý Vesto Slipher.1) Hovořilo se kupříkladu o rotaci spirálních mlhovin („mlhovina“ je v té době ještě stále výrazem pro galaxii).
Přítomen byl i nevýrazný třicátník, jenž přicestoval z Belgie. Ten si při svém příjezdu na západ Spojených států měl špatně seřídit čas, a během sešlosti se tak stal terčem drobného posměchu. Že si jeho společníci vyložili jako humornou historku tuto bezvýznamnou banalitu, kterou by v případě kohokoliv jiného přešli bez sebemenšího povšimnutí, má však zcela zásadní důvod. Řeč byla totiž o Georgi Lemaîtrovi, matematiku a střídmém belgickém knězi, který zcela zásadním způsobem přenastavil vědecké smýšlení o fenoménu času – tedy že čas a prostor neexistovaly vždy.
Navenek mohl tento nenápadný muž zaujmout jen stěží. Ani jeho vzhled – v té době nosil typické kulaté brýle a tmavý oblek, ani jeho koníčky jako kouření cigaret či hra na piano nebyly nikterak nekonvenční. Obzory jeho myšlení je však naopak potřeba zhodnotit jako nesmírně originální; byl to on, kdo na počátku třicátých let na základě relativistické fyziky představil myšlenku, že náš vesmír má svůj počátek v čase, byl to právě on, kdo formuloval hypotézu prvotního atomu, později známou jako teorie velkého třesku, a byl to také on, díky komu dnes můžeme hovořit o stáří našeho kosmu (on sám dokonce mluvil i o narozeninách vesmíru).
V třicátých letech byl Lemaître charakterizován jako jeden z největších expertů na relativistickou mechaniku na světě. Když se však ocitnul v přítomnosti dvou nobelistů; Alberta Einsteina a Roberta Millikana, nepoměrně vedle nich zanikal. Zmíněné tři osobnosti si naplánovaly setkání v jádrové oblasti tehdejší astrofyziky – v Pasadeně na půdě Kalifornské techniky – a záhy se staly tučnou kořistí místních novinářů.
Mediální pozornost se upírala zvláště k Einsteinovi; jeho návštěvu Spojených států provázely hořké okolnosti protestů amerického spolku patriotek (Woman Patriot Corporation), spojené s obviněním vědce ze sympatizování s anarchií a komunismem. Einsteinovy aktivity navíc během pobytu dalece překračovaly oblast přírodních věd, když se neváhal vyjádřit například k ekonomii či politice. I Millikan svým mediálním obrazem Lemaîtra tehdy zcela převýšil – na Caltechu byl uznávanou a na veřejnosti hojně citovanou autoritou a dnes je po něm dokonce pojmenovaná tamní knihovna – vertikální dominanta stojící v srdci celého kampusu.
Americké novináře však přece jenom zaujal i Lemaître, především pro své kněžství. Dotazy žurnalistů směřovaly k vztahu vědy a víry a samotný belgický vědec opakovaně trval na jejich kategorické separaci. Ironií je, že jeho dva kolegové by k spojení vědy a náboženství sdělili daleko provokativnější a pro media zřejmě atraktivnější, panteismem zavánějící informace jako při jiných příležitostech; Millikan proslul svým citátem: „Stvořitel je stále v práci“ či slovy „Bůh je inteligencí v přírodě“ a Einstein by možná zopakoval své přesvědčení o „kosmickém náboženském pocitu“.
Přesto lze zpětně narazit na výjimky – ­ místa, kde i belgický kněz-vědec zmíněnou distinkci vědy a víry trochu rozostřuje. Kupříkladu zmiňme jeho vyjádření nespokojenosti s termíny označujícími koncepci počátku kosmu, když zdůraznil, že pro tolik vznešený okamžik jsou etablující se pojmenování nedostatečná. „Nemám rád užívání takových termínů jako ,vejce‘, ,prvotní atom‘ nebo ,exploze‘ k popsání událostí a věcí, ke kterým by mělo být přistupováno s velkou důstojností,“ otiskl jeho slova deník Los Angeles Times v lednu roku 1933. Vzápětí však také dodal, že „žádná uspokojivá slova (respektive názvy) nebyla vymyšlena“. Můžeme se jen ptát, proč přírodovědec vnáší kategorii důstojnosti do popisu neživé přírody. Jisté je, že uspokojivý název pro svou hypotézu nenašel a vždy si vystačil s jedním z termínů, které sám zavrhoval, nejčastěji „prvotní“ nebo „primordiální“ atom (slovo mělo odkazovat na starořecký, nikoliv na moderní význam).
Nenápadným zůstal později i pro veřejnost. Nejednou natrefíme na publikaci referující o velkém třesku, ale bez zmínky o belgickém vědci. V Československu bychom na informace o něm narazili stěží (snad by se chtělo říct, že jeho myšlenky odporují dialektickému materialismu, k němuž se naši nejvyšší státní činitelé po dlouhé dekády hlásili) a dramaticky jinak tomu nebylo ani po sametové revoluci. Avšak mnoho pozornosti mu nevěnovaly ani západní země, a tak zde klíčí otázka, kde se nachází kořeny „nenápadnosti“ muže, který fundamentálně proměnil dějiny vědy, avšak sám zůstal skryt.
Lze se setkat s názorem, že to byl samotný „otec velkého třesku“, jak se mu někdy říká, kdo nestál o pozornost. Vyznačoval se nízkými nároky na materiální stránku života, velkou část svých financí v tichosti převedl na charitativní účely, s astronomem Edwinem Hubblem, jehož pozorování předešel vlastními závěry o rozpínajícím se vesmíru, se nepřel o prvenství, jeho styky s médii byly strohé, ­ v těchto ohledech byl ukázkově skromnou osobou.
Je zde ovšem další proměnná vylučující Lemaîtrovo jméno z širší veřejné pozornosti – jeho teze o počáteční dezintegraci prvotního atomu v očích některých lidí velice souzní s křesťanským výkladem stvoření světa. Na straně jedné tak šlo o revoluci pro úzkou skupinu osob nějakým způsobem se zabývajících kosmogonií, na straně druhé šlo o kulturně zakořeněnou danost pro miliony lidí v rozličných historických epochách. Vidina časové hranice značící počátek existence kosmu byla něčím, v co se nejen mezi křesťany věřilo odedávna, a tak historická setrvačnost utopila hypotézu prvotního atomu (l’atome primitif) v samozřejmosti.2)
Lemaîtrův kosmologický model v mnoha aspektech zrcadlil jeden z elementů židovsko-křesťanského myšlení o šesti dnech stvoření světa. Počáteční velký třesk je provázen spektakulárním ohňostrojem, vzniká časoprostor, formují se atomy, posléze se rodí galaxie naplněné hvězdami.
Interpretace jdoucí v náboženských kolejích na sebe nenechaly dlouho čekat a belgický kněz (mimochodem oceněný člen dělostřelectva z první světové války) se ocitl pod palbou argumentů hned na dvou frontách. Na jedné straně někteří křesťané vítali tuto hypotézu jako stvrzující pravdivost textu Písma, proti čemuž se belgický abbé vymezoval, na druhé straně zde byla řada jeho kolegů tvrdících, že Lemaîtrovy závěry překračují rámec vědy, což tento muž odmítal rovněž.
Ačkoliv tvrzení belgického kněze nesou odpovědnost za citelnou erozi předešlých jistot na poli kosmologie, mezi běžnou veřejností poprask nezpůsobily. Sám Lemaître nebyl Charlesem Darwinem, který by šokoval tvrzením, že genezi člověka předcházely jiné formy života, nebyl Albertem Einsteinem, objevujícím překvapivou relativní povahu času, nebyl ani Mikulášem Koperníkem, zpochybňujícím geocentrické uspořádání světa, na jehož představu byli někteří zvyklí. Pro mnohé se spíše stal afirmativním vědeckým hlasem křesťanského paradigmatu, ať už se mu to líbilo nebo ne.
Je třeba také zdůraznit, že belgický abbé nebyl jen vybočující personou, existovala i témata, kde s některými kolegy do velké míry souzněl – jako zrovna v případě Einsteina ve věci vědomí srozumitelnosti fyzikálních zákonitostí; Einsteina tato věc spíš „jen“ fascinovala a udivovala, belgický vědec šel ještě dál a explicitně kapacitě lidského ducha, imaginaci a rozumu přiřkl nárok na pochopení fungování kosmu navzdory nepřekonatelným a zdánlivě nepředstavitelným vzdálenostem a rozměrům – zde si tedy svůj nadvědecký vhled saturoval křesťanským východiskem. Ve svém poměrně raném akademickém spise z dvacátých let La physique d’Einstein dokonce Lemaître píše: „Pokrokem vědy je odhalování stále srozumitelnější jednoduchosti, pohledem jejího zvětšujícího se rozsahu pak převládá redukce na jednotu. Úspěchy z minulosti nám dávají důvěru v budoucnost vědy: jsme se si čím dál více vědomi toho, že vesmír je inteligibilní.“
Navzdory této ontologické perspektivě usiloval belgický matematik o vymanění z podezření, že aranžuje svou hypotézu do souladu s vlastním náboženským vyznáním. Rozhodl se tedy vědeckou a náboženskou perspektivu striktně oddělovat a tuto strategii nazval „dvěma cestami k pravdě“. „Záměrem bible není vyučovat vědu, ...učí nás, co je dobré pro naši spásu. Bible neučí geometrii, jelikož jí není potřeba pro naši spásu,“ prohlásil v oněch třicátých letech v Kalifornii.
Lemaîtrem prezentovaný vesmír nepočítá se stvořením (to sice mohlo všemu předcházet a Lemaître v něj bezpochyby věřil, ale v jeho vědecké hypotéze pro stvoření nebyl prostor), jeho kosmogonie se opírala o termín „počátku“. Svět chápal jako místo, ve kterém je možné vystopovat dějiny neživé přírody, ale zároveň místo, kde vše není plně dopředu determinováno, čímž také pravděpodobně (byť velice nepřímo) narážel i na princip svobodné vůle – zde se dostávala na řadu též kvantová fyzika. Dle něj je tedy možné přírodovědeckými prostředky historizovat minulost vesmíru, avšak nelze s jistotou předpovídat jeho budoucnost.
Tato východiska v sobě nesou i určité environmentální přesahy, jelikož belgický abbé chápal svět v logice prostředí primárně stvořeného pro člověka – lidským bytostem srozumitelného „Edenu“, za jehož stav je člověk díky své svobodné vůli odpovědný, což s sebou nese imperativ, aby člověk svět neustále „kultivoval a poznával“. Poznávání, respektive hledání pravdy považoval za nejvyšší ctnost.
Stvrzení skutečnosti, že vesmír má svůj iniciační bod v čase a že se jej lze poměrně přesně dopočítat, otřáslo světem materialismu, nejen v té době důležitého myšlenkového proudu, který se tehdy zdaleka neomezoval geograficky či politicky. Materialismus operoval s věčnou existencí kosmu, aby se vyhnul vysvětlování, kde se onen vesmír vzal (případně kdo, nebo co jej přivedlo na svět). Mezi některými materialisty našla uznání teorie „ustáleného stavu“, konkurující velkému třesku, která počítala s permanentním zrodem hmoty. Tato idea se ale širší vědecké obci kdysi zdála velmi spekulativní a jeví se jí tak dodnes.
Za všechny uveďme britského astrofyzika Freda Hoyla (hlasitého Lemaîtrova oponenta a snad nejvýraznějšího zastánce teze ustáleného stavu). Hoyle spatřoval velký třesk ve spojení s křesťanstvím a obojí si neodpustil kritizovat, někdy i s dávkou suchého humoru. Ve své knize The Nature of the Universe si utahoval z křesťanského pojetí věčného života (divil se, že křesťané mají tak málo co říci k tomu, jak by taková věčnost měla být strávena), avšak zároveň patřil k osobnostem chápajícím kosmos jako nekonečně dlouho existující časoprostor. Ono dvojí pojetí věčnosti – jednou křesťanské, podruhé vědecky-teoretické – ­ není samozřejmě ani v jednom případě dost dobře ověřitelné.
O vědcově neviditelnosti, ať už záměrné či neočekávané, tedy řeč být může. Ale v církevních řadách začala Lemaîtrova hvězda stoupat. Vedle své celoživotní vědecké a pedagogické činnosti na Katolické univerzitě v Lovani působil nejprve jako člen, později prezident v Papežské akademii věd.
A po zmínce, že si pro jednou Lemaître v Americe nesprávně seřídil čas, je možné dodat, že i jeho vstup do vědeckého světa byl velmi podobný – načasování jeho konceptu rozpínajícího se kosmu bylo nešťastné ve dvou směrech; v tom prvním cimrmanovsky předznamenal jev, za který později sklidil slávu až Edwin Hubble, v druhém směru ale ani nebyl prvním badatelem, jenž s nápadem přišel, jelikož stejnou myšlenku již před ním formuloval Alexandr Friedmann. Každý z mužů se pohyboval v odlišném jazykovém prostředí a ze začátku o sobě nevěděli.
S určitou dávkou cynismu je potřeba říci, že svůj odchod ze světa načasoval belgický vědec přesně, neb umíral s vědomím existence čerstvých důkazů, podporujících jeho hypotézu. Poslednímu ujištění se vědci dostalo doslova jen několik dní před smrtí, kdy se k němu dostala informace o zachycení reliktního záření, za což autoři objevu později obdrželi dokonce Nobelovu cenu.3)
Odkaz Lemaîtra můžeme číst jako ironický paradox, mnohé vypovídající o lidské přirozenosti. Jako mladík sepsal rukopis, nazvaný Les trois premières paroles de Dieu (Tři první slova Boží), který nikdy nepublikoval, v němž hovoří o konsonanci přírodovědy a biblického stvoření světa. I když jeho pozdější explicitní distance právě od takového módu myšlení je v podstatě ukázkovým protikladem k tomuto ranému rukopisu, je zřejmé, že bytostně nevědecký entuziasmus mladého Lemaîtra se stal důležitým pilířem v profilaci a nalézání těžiště zájmu jeho budoucí vědecké dráhy.
Jinými slovy, ačkoliv se obě teze (konkordismus4) a dvě cesty k pravdě) přímo vylučují, není ta prvá naivní jen nechtěným apendixem na cestě za poznáním, neb právě ona umožnila na Lemaîtrově životní dráze plně vyrůst jeho vědecké vášni. Při zpětném ohlédnutí se dá říci, že tento rozpor je jedním z klíčů k porozumění této nezaměnitelné postavě.
Jisté scénáře založené na Lemaîtrově kosmologii počítají s mladým vesmírem jako s prostředím zalitým radiací – zářením, jehož část se měla jevit jako viditelné světlo. Jak tvrdí americký fyzik Stephen M. Barr v knize Modern Physics and Ancient Faith, pro některé se může jednat o rozřešení nelogiky doslovného čtení bible – totiž jak je možné, že světlo se v knize Genesis vyskytuje dřív než hvězdy a jiná nebeská tělesa. Celá věc má svůj prapůvod ve zmíněném pozoruhodném spisu mladého Lemaîtra.
Dokonce i největší žijící expert na Lemaîtrův přínos Dominique Lambert v článku Was the Big Bang Theory Born out of Belief? Lemaître’s Primeval Atom Hypothesis uvádí, že tehdy velmi mladý Lemaître ve svém rukopise o třech Božích provoláních, sepsaném po první světové válce, chápal starozákonní věty (připisované Bohu): „Budiž světlo!“, „Budiž klenba uprostřed vod a nechť odděluje vody od vod“, „Ať se vody pod nebesy shromáždí na jedno místo a ukáže se souš“ jako fyzikální deskripci. Lemaître uvažoval o řazení těchto událostí, aby došel k závěru, že s ohledem na vývoj neživé přírody není tato posloupnost vůbec nahodilá. Dlužno dodat, že právě takto konkordistické uvažování vedlo později belgického vědce k razantnímu přehodnocení svého postoje – a tedy právě k onomu souznění s „dvěma cestami k pravdě".5)
Historik vědy Helge Kragh v knize Matter and Spirit in the Universe interpretuje Lemaîtrův rukopis jako snahu o fyzikální vysvětlení aktu stvoření „ex nihilo“ na základě pasáže, kde Lemaître přirovnává „nicotu“ k ultimátní absenci světla: „Pro jakékoliv těleso je nemožné existovat bez vyzařování světla. Ve skutečnosti všechna tělesa jisté teploty vyzařují paprsky všech vlnových délek (teorie černých těles). Fyzikálně je absolutní temnota nicotou (le néant).“
Téma biblicko-fyzikálního světla bylo znovu oživeno roku 1951. Zhruba třicet let od sepsání Lemaîtrova kontroverzního pojednání o slovech Božích a fyzice, stala se podivuhodnou událostí řeč papeže Pia XII. ke shromáždění Papežské akademie věd, jejíž členem byl právě i abbé Lemaître. Dnes se papežova slova opakovaně uvádějí jako nepochopení Lemaîtrových „dvou cest k pravdě“, avšak je potřeba se pozastavit nad podobností s raným Lemaîtrovým myšlením; opět totiž zaznělo pověstné „fiat lux“ (budiž světlo), znovu se křesťanské stvoření světa do určité míry ztotožnilo s fyzikálním výkladem a i tentokrát se objevily (meta)fyzické obrazy „oceánu světla“ či „nicoty“.
Pokud byla Papežská akademie věd vytvořena i proto, aby zpřesňovala pohled Vatikánu na vědecká témata (lze se s tímto názorem setkat, ačkoliv oficiální stanovy společenství uvádějí důvody odlišné), příklad Pia XII. bohužel svědčí spíše o zmatení dokládajícím nedostatečný odstup Svatého stolce od pokušení mísit přírodní vědy s exegezí Písma, což ani Lemaîtra netěšilo. Chceme-li ovšem věřit, že takový přešlap byl neopakovatelným excesem, narazíme na zástup faktů dokládající opak. Mimo množství pozdější literatury (zvláště beletristické, vědeckopopularizační i teologické), kde interpretace velkého třesku korelují s papežovými slovy, se v podobném duchu nedávno vyjádřil i papež František, jenž se roku 2014 nechal slyšet, že velký třesk vyžaduje intervenci Božského stvořitele.
Na závěr historka, kterou v knize s vpravdě poetickým názvem The Day Without Yesterday zmiňuje americký spisovatel John Farrell a která ve své hloubi není ničím jiným než příměrem chápání Lemaîtrovy kosmogonie.
Když se v padesátých letech vydal Fred Hoyle se svou manželkou na výlet po Alpách, neváhal přizvat i Lemaîtra. Jak vidno, v jejich zralém věku jim názorová pře absolutně nebránila v lidském přátelství. Při večeři v jedné rakouské restauraci si hladový Hoyle poručil steak, kdežto belgickému knězi nezbylo než si objednat rybu, jelikož byl pátek.
Jakmile obsluha donesla jídlo, britský přírodovědec před sebou spatřil očekávaný kus masa, který naprosto zanikal vedle Lemaîtrovy enormně veliké ryby. „Nyní konečně, Georgi, chápu, proč jsi katolík,“ zavtipkoval Hoyle. Abbé však zrudl, neb ryby nepatřily k jídlům, která by mu zrovna chutnala, ba co víc, v tu chvíli měl dokonce zatoužit po kolegově steaku.
Nakonec nezbývá říci, že ani s hypotézou prvotního atomu to nebylo jiné; přestože by se dalo od kněze očekávat, že velká porce náboženských interpretací jeho vědecké práce bude z jeho strany vítána, opak byl pravdou.
1) Vesto Slipher se proslavil pozorováním tzv. „rudého posuvu“ - prodloužení vlnové délky elektromagnetického záření pozorovaných galaxií, což později vedlo astronomy k závěru, že náš vesmír se neustále rozpíná.
2) Mimochodem, narazíme i na interpretaci, která nachází podobnosti platónské a lemaîtrovské kosmologie. F. Watler Meyerstein ve studii publikované v knize Foundations of Big Bang Cosmology rozvádí překvapivou blízkost kosmologie velkého třesku a pohledu na svět prizmatem Platónova dialogu Timaios na základě jejich průsečíků: srozumitelnost lidskému intelektu, jednoduchost, symetrie, homogenita, isotropie a obecně estetické konotace.
3) Arno Penzias a Robert Wilson obdrželi roku 1978 Nobelovou cenou za fyziku za svůj objev reliktního záření z roku 1964. V červnu 1966 navštívil Lemaîtra v nemocnici jeho dobrý přítel Odon Godart a s objevem jej seznámil.
4) Systém exegeze posvátných textů ve velmi doslovném souladu se závěry často právě přírodních věd.
5) Dvěma cestami k pravdě rozuměl apriorně rozdělené poznávání pravdy na základě víry a na základě vědy.
Mapa předbělohorských Čech, o jejímž vojenském využití nemůže být pochyb, vyšla před 400 lety.
Století od vydání první mapy Čech Mikuláše Klaudyána (1518) a padesát let od druhé Crigingerovy (1568) vyšel roku 1619 v Praze od Pavla Aretina z Ehrenfeldu Nový a přesný popis Království českého (v originále: Regni Bohemiae nova et exacta descriptio). Bohužel dosud nevíme mnoho o tom, jak byl připraven k vydání, nicméně je známo, že ho spolu s portrétem krále Fridricha Falckého a pánů direktorů na pražském trhu v září 1619 nakupovali kolínští velvyslanci M. Václav Jiří Peristerius a Jan Šilhánek.
Mapu zpracoval rytec Pavel Bayard, vydal a snad i nakreslil Pavel Aretin, o jehož autorství však stále panují pochybnosti. Rok po začátku třicetileté války, jejíž vojenské operace se zpočátku odehrávaly především na našem území, nelze pochybovat o armádním využití mapy. Pobělohorští exulanti si pak odnášeli kartografickou památku do nových vlastí. Také proto se zachovalo jen velmi málo výtisků. První a třetí vydání vlastní Národní archiv a druhé a čtvrté vydání pak Mapová sbírka Přírodovědecké fakulty Univerzity Karlovy. Jiné exempláře zatím nejsou známé.
Život a dílo Pavla Aretina z Ehrenfeldu jsou zajímavé samy o sobě a vypovídají o složitých dobových turbulencích. Rodák z Uherského Brodu vystudoval na protestantské univerzitě v Heidelbergu. Mladý písař působící v Klatovech se přiženil do rodiny zámožného měšťana Matouše Jehly. S manželkou Reginou měli tři děti, syna Theodora a dcery Zuzanu a Benignu. V roce 1608 se přestěhoval s rodinou do Prahy, kde působil jako písař Starého města pražského. Mocný vladař Per Vok z Rožmberka ho záhy přijal na místo českého sekretáře na své rožmberské sídlo na Třeboni. Těžce nemocný Vok mu odkázal 1 200 kop. Po smrti chlebodárce roku 1612 přesídlil Aretin zpět do Prahy na post radního písaře. V Platnéřské ulici si zakoupili s manželkou dům U zlatého čápa.
Roku 1615 požádal císaře Matyáše Habsburského o udělení erbu a predikátu, jenž mu byl záhy přidělen na přímluvu vlivného pana Jana Jiřího ze Švamberka. Jeho dobové hodnocení znělo takto:  „…vždycky v těch povinnostech svých jak k vrchnosti své nejvyšší, tak i k vlasti své milé jakožto jeden oud a milovník její věrně a upřímně choval, čehož před rukama jak psané, tak i lidí hodnověrných živé vysvědčení se nachází…“ Tehdy získal dědičně erb a predikát z Ehrenfeldu. Za stavovského povstání stál na straně českých stavů proti novému císaři a legálně zvolenému českému králi Ferdinandu II. Štýrskému. Po jmenování Václava Budovce z Budova prezidentem české apelace se stal Aretin apelačním sekretářem.
Dne 16. listopadu 1620 na Bílé hoře byla v krátké bitvě poražena stavovská armáda. 21. června 1621 bylo na Staroměstském náměstí popraveno 27 čelních představitelů povstání. Jednalo se o 3 pány, 7 rytířů a 17 měšťanů. Konfiskace se dotkly tří čtvrtin území Čech a třetiny území Moravy.
Aretin jako blízký spolupracovník popraveného Václava Budovce z Budova byl potrestán relativně mírně. Zachoval si život a jeho majetek nebyl konfiskován. Za účast na povstání dostal pokutu 300 zlatých, kterou údajně nezaplatil. Mezi tím byl ovšem nucen spolupracovat s novou mocí. Dokazuje to unikátní rukopisná mapa zábřežského panství, popisující území o rozloze asi 300 km2, jež se dochovala v Zemském archivu v Opavě. Byla zpracována pro hejtmana Karla I. z Lichtenštejna, který konfiskoval mezi jinými i majetek Karla staršího ze Žerotína. Aretin přesto na katolickou víru nepřestoupil a v roce 1627 se vystěhoval s dcerou Zuzanou do saské Pirny, kde prozatím jeho stopa končí. Zemi opustil zároveň se známým biskupem Jednoty bratrské Janem Amosem Komenským. Dcera Benigna, provdaná za Jana Václava Tajovského ze Sonnenperka, po něm však mohla zdědit dům U Zlatého čápa v Praze. O synovi Theodorovi se zprávy nedochovaly.
Titul mapy Regni Bohemiae nova et exacta descriptio se nachází v záhlaví. Latinsky vytištěné autorské a nakladatelské údaje nalezneme vpravo dole. V překladu zní: „Ku poctě vlasti a užitku dává a zasvěcuje Pavel Aretin z Ehrenfeldu, měšťan Starého Města pražského, v roce rozjitřeného věku 1619.“
Významná kartografická památka vůbec poprvé vymezuje rozlohu Českého království na 859 čtverečních mil (tj. cca 47 697 km2). Další primát drží mapa zachycením hranic patnácti zemských krajů. Jsou odděleny čárkovaně. Na ploše krajů jsou poněkud rozházeně položeny popisy krajů česky a menším písmem i německy.
V levém dolním rohu najdeme grafické měřítko ozdobené malým andělem. Na 7 centimetrů délky připadá 5 mil. Měřítko mapy vypočítal z délky míle na mapě poprvé profesor Karel Kuchař na 1:504 000. Moderními kartometrickými analýzami pomocí počítačových programů jej nově upřesnil Miroslav Čábelka na 1:543 580. Můžeme tedy konstatovat, že šlo o mapu dosti podrobnou.
Topograficky specifikoval Aretin 16 mapových značek, popsaných latinsky, které udávaly administrativní charakter, v němž specifikovaly královská města a městečka, panská města, vesnice, hrady, tvrze, kláštery a městečka se zámky, dále to byla naleziště drahých a užitečných kovů (zlata, stříbry, cínu, železa), termálních lázní a skláren. Uživateli mapy je představuje učenec s brýlemi, který drží tabuli s legendou.
Zatímco Klaudyán nám o sto let dříve (1518) zakreslil 280 sídel a později Criginger 292 (1568), Aretin již popsal mnohonásobně více, 1 157 toponym česky s některými německými odkazy. Mapa je lemována jejich abecedním místopisným rejstříkem, registrem, s přesnými souřadnicemi v českých mílích, které vycházejí z levého horního rohu. Autor dokonce přiložil návod na použití: doporučuje uživateli mapy použít buď přiložené pravítko, které si mohl vystřihnout, anebo zapustit cvoky do rohů, natáhnout mezi nimi nítě s navlečenými korálky a v místě jejich průsečíků pak snadno nacházet pohřešovaná místa.
Všechna vydání obsahují v pravém horním rohu českého lva s královskou korunou a dvojitým ocasem, zatímco vlevo se pyšní císařský orel.
S Aretinovou mapou se pojí také slavný pražský nakladatelský dům Wussinů. Daniel, zakladatel rodu, vydal roku 1665 upravenou mapu Českého království pod stejným titulem a vytištěnou ze stejných tiskových desek. Jeho syn Kašpar Wussin připravil čtvrté nedatované a upravené vydání Aretinovy mapy. (Ve Wussinových vydáních byl orel doplněn žezlem a mečem v pařátech.)
Mapa byla tištěna ze dvou měděných desek. Dva otisky na ručním papíru byly spojeny mezi horní a dolní 21. a 22. mílí.
Zatímco české řeky popisovalo Aretinovo vydání přesně, hory znázorněné kopečkovou metodou a lesy znázorněné stromky nebyly popsány téměř vůbec. Výjimku tvoří Krkonoše označené Montes Gigantum, v nichž sídlí hrozný démon Rýbrcoul. Z hlavních českých řek byly popsány: Labe, Úpa, Metuje, Orlice, Chrudimka, Jizera, Cidlina, Ploučnice a Vltava, jejíž pramen skrývá putti s buzolou. Autor zakreslil i hlavní obchodní stezky: Zlatou z Bavorska do Prachatic a Novou stezku z téhož výchozího bodu do Českého Krumlova, bývalého sídla Rožmberků.
Okraje zdobí 12 dobových postav z různých sociálních skupin obyvatelstva od pánů, rytířů, přes měšťany a kupce až po sedláky a muže z lidu s jejich ženskými protějšky. Je zajímavé a snad i pro tuto dobu signifikantní, že oproti podobným dobovým zahraničním mapám nejsou zobrazeni včele sociální hierarchie král s královnou. V původních dochovaných vydáních nebyly figury popsány, jejich specifikace se objevila až ve vydáních Wussinů.
Revidovaná mapa Čech vyšla opět roku 1632 pod vlivem nových vojenských operací. Švédsko, podporované Francií a Nizozemskými provinciemi, vstoupilo v roce 1630 do války a získalo spojence v Sasku. Koncem roku 1631 překročila švédsko-saská vojska české hranice a postupovala ku Praze, která záhy kapitulovala. Sasové zde chtěli přezimovat a vybírali válečné daně a vyjídali zásoby obyvatelstva. S nimi se vrátila i část české protestantské emigrace. Na jaře se situace mezi armádou a lidmi vyostřovala, když docházely zásoby a Čechy navíc postihla morová rána. Do čela císařských vojsk byl opět povolán generál Valdštejn, jenž v květnu 1632 dobyl město zpět a Sasové a emigranti již definitivně opustili zemi.
Tehdy se již naposledy objevila mapa se jmény Aretina a Bayarda, kteří se pak zřejmě stali nežádoucími osobami. V titulu druhého vydání se v písmenu O objevuje údaj o upravení vydání: „Autorem přehlédnuto a rozšířeno v roce spásy 1632.“  Třetí (1665) a čtvrté (mezi 1690 a 1747) vydání Wussinů se liší v kartuších o autorské odpovědnosti.  Kašpar Wussin v posledním vydání vynechal andělíčka s buzolou u pramene Vltavy. Dodatečnou rytinou také zvýraznil krajské hranice.
Současně s prvním vydáním Aretinovy mapy byla vytištěna v Augsburku mapa Wilhelma Petra Zimmermana, která vycházela zřejmě ze stejné předlohy jako mapa Aretinova. Dochovala se v jediném exempláři v Britské národní knihovně, možná i díky působení české zimní královny Alžběty Stuartovny a jejího dvora.
Kromě toho ale vydal věhlasný umělec z Rudolfova dvora Egidius Sadeler roku 1620 v Amsterdamu také velmi podobnou mapu. Předpokládá se proto, že všichni tři autoři využili stejné zdroje, snad nějaké starší české pokusy o mapování Čech, například od matematika Tadeáše Hájka z Hájku nebo jiných vědců. Předloha těchto tří map však dodnes zůstává záhadou. Nicméně mapa Aretinova byla podle kartometrických analýz M. Čábelky nejpodrobnější, v měřítku 1: 543 000. Zimmermanova mapa byla vytvořena v menším měřítku 1:708 000 a Sadelerova dokonce v  měřítku 1:803 000. Je také zajímavé, že pouze česká mapa nemá zkomolena toponyma, zatímco druhé dvě mapy evidentně vytvářeli cizinci bez českých jazykových korektur, což se projevilo na chybách v geografických názvech.
Aretinovo dílo bylo také kartografickou předlohou vlastivědného díla Respublica Bojema (1634) českého pobělohorského exulanta Pavla Stránského.
V zahraničí pak kopii této mapy vydala celá řada nizozemských, francouzských i německých nakladatelů atlasů. Za nejdůležitější lze považovat edice Blaeuovy, Sansonovy a de Witovy.
Nová mapa českého království se pak objevuje až téměř 100 let po Aretinovi, roku 1712 z dílny plaského cisterciáka Mauritia Vogta. Vyšla jako příloha k jeho dílu Das Jetzt-lebende Koenigreich Boehmen.
O prospěšnosti kojení není pochyb. Mateřské mléko však může obsahovat kromě vysoce žádoucích látek i zdraví škodlivé cizorodé molekuly. Ukazuje se, že ty dokážou kojenci zkomplikovat život i mnohem později, v dospělém věku, třeba při jeho reprodukci. Mezinárodní týden kojení (1.–7. srpen) je příležitostí tato rizika a hrozby připomenout.
Mateřské mléko patří ke klíčovým evolučním vynálezům pozemské fauny a savci mu vděčí za úspěchy při kolonizaci planety. Savčí matka může mlékem vydatně krmit mládě na úkor svých tělesných zásob i v situacích, kdy je okolní příroda na potravu skoupá. I když se už člověk z přírody hodně vymkl, mateřské mléko ani u něj neztratilo na významu. Napomáhá zdárnému vývoj imunity dítěte, přispívá významně k osídlení trávicího traktu žádoucí mikroflórou. Intimní kontakt během kojení působí pozitivně na rozvoj nervového systému, psychiky a osobnosti.
Dítě přijímá s mlékem životně důležité bílkoviny, tuky a cukry, vitamíny, růstové faktory, hormony, minerály a vodu. Do těla mu s mlékem přecházejí také nejrůznější aromatické látky, které pocházejí z potravy matky a které formují chuťové preference dítěte. Kojící maminka snadno na svém dítěti rozpozná účinky všeho, co sama snědla. Bohužel, s mlékem putuje od matky k dítěti zcela nepozorovaně i nebezpečný „kontraband“ v podobě toxinů, cizorodých látek, léků, alkoholu apod. Matka může do určité míry eliminovat přísun těchto škodlivých látek dítěti s mlékem zdravou životosprávou. Zcela se však jejich příjmu vyvarovat nedokáže, protože jsou v životním prostředí takřka všudypřítomné. Sem patří i cizorodé látky označované jako endokrinní (tj. hormonální) disruptory. Vyskytují se všude kolem nás ve velmi malých množstvích, ale jejich dopady na lidské zdraví jsou nezanedbatelné. Děti jsou k jejich účinku zvláště vnímavé – jejich detoxikační schopnost je dosud ve vývoji a tak značně omezená. A matka mu je v mléce může předávat s každým kojením, aniž by o tom měla nejmenší tušení.
Endokrinní disruptory vděčí za své označení skutečnosti, že jejich účinek se projeví narušením jemné rovnováhy hormonů v organismu a následně pak třeba poruchami metabolismu, imunity, nervové činnosti či reprodukce. Takto působí přírodní fytoestrogeny produkované rostlinami, mykotoxiny vytvářené plísněmi či látky, jimiž se flóra brání škůdcům (např. pyretroidy). Mnohem častěji však jako endokrinní disruptory účinkují umělé látky vytvořené a do prostředí uvolněné člověkem. K nejznámějším patří polychlorované bifenyly, ftaláty či bisfenoly. Jejich nejčastějším zdrojem bývají potraviny a nápoje často kontaminované z plastových obalů. Do lidského těla se dostávají endokrinní disruptory i nenápadnějšími cestami. Vdechujeme je s bytovým prachem (např. zpomalovače hoření), pronikají nám přes kůži s parfémy (např. ftaláty), s mýdlem (triclosan) nebo při doteku s jízdenkami a účtenkami vytištěnými na tepelných tiskárnách (bisfenoly).
Před 150 lety zemřel Jan Evangelista Purkyně, velikán české historie a vědy, spoluzakladatel buněčné teorie a cytologie, který mimo jiné říkal: „Věda to moc. Národ, který skrblí na vědě, sám sebe k nižšímu stupni odkazuje.“
Vestibulu Kardiologického ústavu v Mexico City dominují dvě rozměrné fresky slavného malíře Diega Rivery z let 1943-44, které znázorňují zhruba padesátku nejzasloužilejších výzkumníků srdce. Na první z nich vpravo nahoře vidíme šedovlasého muže v černém kabátu, ukazujícího obrázek. To je největší český fyziolog Jan Evangelista Purkyně. (Mezi tuto padesátihlavou badatelskou elitu světové medicíny pronikli ještě další dva Češi: internista Josef Škoda a patolog Karel Rokitanský. Oba působili i zemřeli ve Vídni a ke svému původu se – na rozdíl od Purkyněho – příliš nehlásili.)
Nejspíše 18. prosince 1787 (údaje se o den liší a dnes už nelze rozhodnout, který je správný) se hospodářskému správci dietrichštejnského panství v Libochovicích nad Ohří narodil syn Jan Evangelista. V rodině se mluví i myslí česky. V šesti letech Janovi umírá otec, v deseti pak díky svému hudebnímu nadání odchází jako choralista na německé piaristické gymnázium do Mikulova, aby se „vyučil“ kantorem. Nějakou dobu pod řádovým jménem Silverius učí ve Strážnici a poté v Litomyšli, kde začíná studovat filosofii. Představa, že by celý život měl do natvrdlých žáčků vtloukat písmenka a číslice, ho ale nelákala. V devatenácti z řádu piaristů odchází. („Pudila mě do něho čistá touha po vědeckém poznání... Podobná touha mě z něho zase vyvedla,“ napsal k tomu později.)
Jeho odluka od světa náboženské víry nemohla mít fyzičtější podobu: Po konci školního roku 1806/7 šel pěšky z Litomyšle do Libochovic. Během sedm dní trvající štrapáce převážně bos (nové boty mu dělaly puchýře) doslova na vlastní kůži pocítil drsnost rodné hroudy i těžký život jejího lidu. Zřejmě už tehdy začal uvažovat, jak mu prospět… S trochou nadsázky lze říct, že z Litomyšle odešel tápající chlapec, do Libochovic dorazil rozhodnutý mladý muž.
Po dokončení filosofických studií v Praze působil jako vychovatel ve šlechtické rodině Hildprandtů v Blatné, kde ho osvícený zaměstnavatel nasměroval od původně zamýšlené beletrické a duchovědné tvorby k medicíně. (Literatury se ale JEP nikdy zcela nevzdal, v prváku medicíny mu vychází první báseň ­ Obrážení obrazu bez konce. Až do konce života potom paralelně s vědou psal i překládal.)
Doktorskou práci Příspěvky k poznání zraku z hlediska subjektivního obhajuje koncem roku 1818 a poté působí na pražské lékařské fakultě jako asistent na ústavu anatomie a fyziologie.
V roce 1822 spolu s  Josefem Jungmannem a Janem Svatoplukem Preslem začíná vydávat první český vědecko-popularizační časopis Krok (zanikl v roce 1840).
Postupně se uchází o profesuru v Praze, Pešti a Štýrském Hradci, marně; kvůli buditelským aktivitám ho provází pověst individua politicky nespolehlivého. Teprve díky vlivu Johanna Wolfganga Goetheho je počátkem roku 1823 rozhodnutím berlínského ministerstva kultu a vyučování angažován na univerzitu mimorakousko-uherskou – ­ do tehdy pruské Vratislavi.
(Goethe se v oblasti vědy zabýval teorií barev a psychologií jejich vnímání. Jako uznávaný největší německý básník měl takový neoficiální vliv, že stačilo Purkyněho disertaci pochválit a další doporučování nebylo potřeba. JEP si s Goethem psal a v prosinci 1822 ho ve Výmaru osobně navštívil. Kníže básníků se pak o něm v dopise příteli vyjádřil takto: „Profesor Purkyně strávil u mě v dobré pohodě jeden oběd a dva večery; děkuji za seznámení s tímto zvláštním mužem. Jest pozoruhodné, jak se vlastními silami vymanil z propasti popství, vyvinul se a vzdělával sebevýchovou, přitom však dal se směrem do svého nitra; proto podstoupil dobrovolné mučednictví na sobě, aby poučil sám sebe a pochopil jak v jednotlivém, tak v celku.“ JEP ho ovšem později zklamal, namísto k romantické, poetické vědě, kterou vyznával Goethe, zamířil k vědě takříkajíc prozaické, objektivní. Vztahy obou velikánů ovšem zůstaly až do Goetheho smrti v roce 1832 korektní a přátelské.)
Purkyně běžně prováděl pokusy na sobě. „Když jsem studoval třetím rokem medicínu..., rozhodl jsem se vyzkoušet na svém těle účinnost různých léků.“
Přístup k nim získal přes spolužáka, jehož otec vlastnil lékárnu. Postupně si naordinoval různá projímadla, opium, alkaloid emetin (dokonce si vypěstoval podmíněný dávivý reflex na jeho barvu), prokázal rovněž ochromující účinek velkých dávek kafru (přitom upadl do bezvědomí). Při zkoušení kalomelu (jedovatého chloridu rtuťného) podle svých slov „dostal slintavku a prodloužily se mu zuby“.
Jako asistent potom studoval závrať. „Na ostrově Štvanici v Praze bývaly tehdy rozličné pouťové zábavy. Zlákal mě kolotoč s jeleny, labutěmi a koníky. Dohovořil jsem se s jeho majitelem a za stříbrňáky jsem jej měl celý jen pro sebe i s muzikou.
Klobouk jsem posadil na hlavu labuti, hůlku jsem jí zastrčil za křídla a k obveselení kluků a k údivu dospělých jsem si lehl na podlahu kolotoče mezi labuť a jelena tak, že mi nohy směřovaly ke středu kolotoče a hlava mi zůstala u vnějšího obvodu podlahy. … Zavřel jsem oči, abych mohl lépe sledovat své pocity. Jakmile se kolotoč začal prudčeji točit, pocítil jsem velký nával krve do hlavy a chlad v nohou, které jako by dřevěněly. Přemohlo mě to tak, že jsem dal znamení k zastavení.“ Potom absolvoval totéž v poloze hlavou ke středu.
„Měl jsem radost z toho, že na tak poměrně jednoduchém prostředku se mi podařil důkaz, který jsem mohl kdykoli a kdekoli opakovat.“
V počátcích svojí profesury ve Vratislavi, zhruba v polovině 20. let 19. století, zase experimentoval s digitalisem (náprstníkem). Nezkoumal ho jako lék na srdce, ale jako prostředek k vyvolání entoptických (nitroočních) jevů. Své zážitky popsal takto (podle knihy Ivana Kubišty a Václava Švarce Purkyně ve Vratislavi):
„Odvar dvou drachem sušeného listí náprstníku vařeného půl hodiny v půl kvartu vody vypil jsem v osm ráno za dobré duševní i tělesné pohody.“
V deset hodin: „Pociťuji ošklivost. Tep mi poklesl na 54 tepy za minutu a často mi nyní vynechává. Při každém vynechaném tepu cítím stísněnost, jako kdyby mi někdo vzal srdce do ruky a mírně svíral. Jinak mi sil neubývá.“
Po obědě: „Snědl jsem bez chuti svou obvyklou dávku jídla a myslel jsem, že tím odstraním onen odporný pocit ošklivosti, ale nestalo se tak!“
V půl deváté večer: „Mám mírný srdeční záchvat ... tep mi vynechává ... návaly krve do hlavy ... nutkání ke zvracení, jež jsem si uspíšil tím, že jsem si strčil prsty do krku. Po mechanickém podráždění vyšlo mnoho slin, hlenu a žaludečních šťáv se zbytky jídla. Po odvaru náprstníku však ani stopy!“
Ráno: „Noc jsem prospal celkem klidně. Sny jsem neměl. Potrápilo mne jen kýchání, vyvolané mírnou ošklivostí stoupající od žaludku. Třikrát mě probudilo! Až v pět hodin ráno se dostavilo samovolné zvracení, při němž nevyšly ze mne už žádné zbytky jídla, ale část nezměněného odvaru náprstníku. Teprve nyní spatřil jsem levým okem mžitky. Není mi dobře. Cítím ošklivost od žaludku, svírání u srdce, chvění svalstva. Slábnu.“
Po poledni byl s to kreslit na papír obrazce. Podobaly se čtyřlístkům, později pětilístkům znejasňovaným všelijak zprohýbanými pruhy. Nazval je mžitkovými růžemi a poznamenal u nich, že nejsou zvláštním jevem po požití náprstníku, nýbrž shodují se s obrazci, které vznikají před očima po velké námaze – například po běhu.
Třetí den nemohl ani kreslit. Pětilístky se ztrácely, obrazy věcí přecházely v pestrobarevné mžitky, které badatel sotva vnímal, jak mu bylo mdlo. Po epizodě dvojitého vidění ztratil vědomí.
Když ho vzkřísil student, který ho doma na přání znepokojené maminky hlídal, JEP pravil slabě, leč spokojeně: „Tak přesné jsem mžitkové růže ještě nikdy nenakreslil a mimo to jsem ukázal, jak účinkuje odvar náprstníku na bloudivý nerv!“
Významný německý přírodovědec a naturfilosof Lorenz Oken založil roku 1822 Společnost německých přírodovědců a lékařů. Ještě téhož roku uspořádal v Lipsku její první sjezd; za české země se ho mj. zúčastnili Jan Evangelista Purkyně (ten v utajení, bez souhlasu fakulty), Karel Bořivoj Presl a zřejmě i Kašpar Šternberk. Poslední z nich se potom velmi zasloužil o rozptýlení nedůvěry, kterou rakouské úřady k podobným akcím chovaly (sjezd roku 1832 se už konal ve Vídni a za podpory císařského dvora). Z takřka každoročních setkání (jednou za zhruba čtyři roky jaksi slavnostnějších), konaných po celé německy mluvící části Evropy, se postupně vyvinuly dnešní oborové kongresy a konference.
Šternberkovo vlastenecké úsilí v tomto směru vyvrcholilo roku 1837, kdy za pomoci významného profesora pražské lékařské fakulty Vincence Julia Krombolze uspořádal 15. sjezd německých přírodovědců a lékařů v Praze. Zde se česká vědecká pospolitost mohla poprvé představit širší badatelské veřejnosti.
Sjezd proběhl ve dnech 18. – 24. září 1837. Zúčastnilo se ho dobře 400 kongresníků (jak jim říkali Pražané), z toho asi 150 Čechů. Hrabě Šternberk byl jeho prezidentem, profesor Krombholz generálním sekretářem (opsáno dnešními termíny), protektorem pak sám nejvyšší český purkrabí hrabě Karel Chotek. Zasedalo se v největší univerzitní posluchárně v Karolinu, pro tento účel na poslední chvíli zrestaurované. Všichni účastníci dostali sjezdovou pamětní medaili z bronzu, několik nejvýznamnějších stříbrnou. V době konání si mohli prohlédnout místní vědecká a lékařská pracoviště, zejména právě dobudovaný chemický ústav profesora Adolfa Martina Pleischla; nejvíce obdivu pak sklidila univerzitní botanická zahrada, kterou profesor lékařské botaniky Vincenc František Kostelecky povznesl k neobyčejné kráse a bohatosti. Každý večer se pro účastníky konala nějaká kulturně společenská akce – ples, koncert, banket.
Sjezdové vědě dominovaly dvě přednášky Jana Evangelisty Purkyně, O stavbě žláz žaludečních a o povaze procesů trávení a O stavbě tkáně mozkové a nervové. Autor v nich mimo jiné předložil své představy o shodách a rozdílech v elementární stavbě živočichů a rostlin. Zde je rozhodující úryvek (v překladu z roku 1870):
„Tím způsobem se konečně uvede zvířecí organismus na tři základní formy: tekutou, zrnkovitou a vláknitou. Zrnkovitá forma pak uvádí nám na mysl analogii rostliny, která jak známo jest, skoro celá ze zrneček nebo buněk složena jest. Jako u rostliny každá buňka svým vlastním životem nadána jest, čímž ze všeobecné šťávy svou vlastní látku sobě připravuje a zvláštní šťávy ve vlastní dutině ukládá, tak podobného cos můžeme si představiti o tvoření a roztvoření zrnéček enchymových (pletivových, FH). Vůbec odkazuje nás toto pojetí o zrnkovině organismu zvířecího na přísnější porovnávající studium fysiologie rostlinstva. Mimo to otvírá se nám vyhlídka, že podaří-li se specifiční zrnkoviny v jejich pouhost odloučiti, tím se látka příslušná dostane chemii zvířecí ne bez značných pokroků pro všeobecnou fysiologii. Lze jest se nadít, že specielní pozorování zrnitých enchymů, jakmile pokročí, též ve vyvinování plodku, v pathogenii zánětu, hnisání a pseudoplasmu mnohé věci objasní.“
Jak vidno, Purkyně se zde dostal na samý práh formulace buněčné teorie. Zbývalo „pouze“ přiznat buňkám roli jediného univerzálního stavebního prvku vší živé hmoty, což neučinil; slovo „buňka“ vyhradil rostlinám, pro totéž u živočichů razil termín „zrnéčka“. Buňky rostlin a zrnéčka živočichů byly pro něho pouze analogické, nikoli homologické. Navíc, jak měl ve zvyku, svoji myšlenku jen stručně vyjádřil a hlouběji se jí už nezabýval ­ vrhl se na další odborné problémy.
(Prokletí takovýchto přelétavých „motýlů vědy“ vystihl americký genetik a nobelista Alfred Hershey: „Jednou z tragédií mého vědeckého života je, že jsem přišel na příliš mnoho objevů... To není k smíchu, to je skutečně tragédie, protože každý nový objev mi zabraňuje v dokončení předcházející linie výzkumu...“)
Naštěstí Kašpar Šternberk zařídil, že tištěná zpráva ze sjezdu se zvlášť důkladně věnovala přednáškám a kresbám JEP o mikroskopické stavbě organismů, čímž mu zajistil účast v širší skupině zakladatelů buněčné teorie.
Jsa existenčně zajištěn, v září 1827 se čtyřicetiletý JEP oženil s o třináct let mladší Julií, dcerou berlínského profesora fyziologie Karla Rudolphiho. Měl s ní čtyři děti, ale dospělosti se dočkali jen synové Emanuel a Karel; maličké dcery Rozárka a Hanička mu v létě 1832 (v tentýž den) zemřely na choleru. V říjnu 1834 ztratil Purkyně matku a o tři měsíce později i manželku; Karlovi nebyl ještě ani rok. Purkyně se – přes naléhání umírající Julie – už podruhé neoženil a zcela se oddal své práci.
V té ovšem neměl zprvu na růžích ustláno. Berlín ho jmenoval proti vůli univerzity, která postavila vlastního favorita. A navíc hned svojí habilitační prací z roku 1823 Purkyně začíná čeřit poklidnou akademickou hladinu; fyziologii, dosud nauku teoretickou a dogmatickou, totiž prezentuje jako experimentální vědu, která medicíně pomáhá nejen k diagnostikování a léčení nemocí, ale především k udržování zdraví. Chce rozšířit její využití ve veřejném zdravotnictví, v soudním lékařství, při stanovení zdravotnických předpisů u řemeslné práce i v úřadech, dále v porodnictví, při výchově, v gymnastice a dokonce i ve výtvarném umění.
Jako pedagog potom bez schválení „shora“ začal dosud pouze čtené, tudíž dosti nudné fyziologické přednášky proměňovat v jakási až dramatická představení, ve kterých vykládaná fakta rovnou demonstroval pokusem. Současně vedl k samostatné vědecké práci již během studia; vedle praktiků tak vychovával i výzkumníky.
Zásluhou svých odborných schopností, bytostné počestnosti i osobního charismatu – vedle vynikajících badatelských výsledků ­ – se postupně jakž takž prosadil.
V roce 1831 si tento „Rakušan“, jak se mu tam říkalo, jinak též čerstvý držitel ceny francouzské Akademie věd, podal poprvé návrh na zřízení samostatného fyziologického ústavu. Samozřejmě neuspěl a tak kýženou instituci otevřel přímo ve svém bytě.
Počátkem roku 1832 získal výkonný mikroskop a „s pravým vlčím hladem propátral všechny obory histologie... Skoro každý den přinášel nová odkrytí“.
V letech 1834-35, už jako člen Academia Leopoldina (1829), berlínské akademie věd (1832) a navrhovaný člen akademie petrohradské (zvolen 1836), se znovu uchází o profesuru v Praze. Znovu marně.
Vzápětí podruhé podává žádost o vlastní ústav a tentokrát ji ministerstvo (přes nesouhlas univerzity) schválilo. Trvalo však ještě tři roky, než byl v listopadu 1839 – dokonce ve vlastní malé budově ­ – otevřen první stálý fyziologický ústav na světě. Brzy se stal vzorem pro celý svět a vlastně tak univerzitu proti její vůli proslavil.
Během působení ve Vratislavi JEP odvádí pozoruhodnou badatelskou práci. Obecně vzato, od anatomie a histologie postupně přecházel k výzkumu procesů v organismu. Pomiňme (jsme v přírodovědném časopise) Purkyněho ostatní aktivity a shrňme alespoň letmo jeho přínos pro vědu.
Byl první, kdo rozdělil fyziologii na dvě hlavní části, všeobecnou a speciální. K jeho stěžejním objevům patří kupříkladu objasnění funkce oka, zejména funkce sítnice a působení i jiných než světelných podnětů na sítnici. Přišel také na způsob měření zakřivení rohovky a na možnost vyšetření očního pozadí u živého člověka.
Zabýval se studiem vzniku slepičích zárodků (vajec před líhnutím). Zkoumal úlohu vnitřního ucha a funkce mozku, objasnil princip trávení pomocí žaludečních šťáv. Popsal stavbu buněk a odlišil buněčnou skladbu rostlin a živočichů, vytvořil termíny základní hmota a protoplasma. Popsal rovněž svalová vlákna v srdci a nervové pletence v různých orgánech a podal podrobný popis buněk v různých částech mozku. Přitom značnou část svých objevů nechal připsat svým doktorandům (ve Vratislavi jich měl nejméně čtrnáct).
Sedmadvacet let Purkyně „ploval v moři národa velkého, avšak neutonul v něm“.
V dubnu 1850 se dvaašedesátiletý – za plat nižší než měl ve Vratislavi – konečně vrací na pražskou lékařskou fakultu, ověnčen pruským Řádem červeného orla (1842) a také čestným doktorátem pražské univerzity (1848). Hned po příjezdu do Prahy s neutuchajícím elánem prohlašuje: „Je nyní na nás, abychom dokázali, čím můžeme národu svému prospěti!“
(Pro odlišný vztah k rodné zemi se JEP rozešel se svým jediným sourozencem. Mladší bratr Josef Purkyně, profesor stavitelství na vídeňské technice, se vlasti zcela odcizil a považoval se za Rakušana.)
Na škole JEP učil nejen obecnou i speciální fyziologii a fyziologii lidského života, ale také histologii a vývoj organismu. (Občas zabrousil až do psychologie, třeba když nafotil výrazy své tváře při různých emocích.) A opět ­ přednášky doprovázel cvičeními a ukázkami včetně mikroskopování.
Jeho hlavní „úřední“ starostí nicméně bylo zřízení univerzitního fyziologického ústavu i v Praze. Vpadl do poměrně příznivého období – metternichovský absolutismus nedávno padl a nový ministr vnitra Alexander Bach začal politické šrouby teprve utahovat. Díky tomu i obrovskému renomé Purkyně uspěl poměrně brzy. Vysněnou novou budovu mu sice nepostavili a čtyři lokality odmítl jako nevyhovující, ale posléze kývl na prostory v části dvoupatrové budovy ve Spálené ulici. Zbytek tohoto domu si pronajal sám a bydlel v něm. V zahradě choval pokusná zvířata. (Po Purkyňově smrti byl tady ústav zrušen a dům kolem roku 1930 zbourán.)
A pak už mohl lékař a buditel Karel Slavoj Amerling napsat: „Ústav byl tou dobou z nejlepších v Evropě a snad pouze pařížský ústav Clauda Bernarda francouzskou vládou zřízený mohl se s ním měřiti. Takto založený a vřele vytoužený ústav otevřel Purkyně 6. října 1851.“
Slavnostního aktu se účastnil ministr kultu a vyučování hrabě Lev Thun a většina našich buditelů. Věděli proč –­ ústav se brzy stal jedním z center českého národního obrození. Od roku 1859 v něm Purkyně přednášel vedle latiny a němčiny také česky.
Zahajovací proslov Purkyně ukončil slovy: „... nejvroucněji si přeji, aby nově založený ústav při síle a slávě i po našem odchodu kráčel ve vědě k dokonalosti, aby z něho mistři badatelé vycházeli, kteří by veškeré lékařství ku prospěchu všeho lidu oplodňovali a světlem skutečné vědy ozařovali...“
Stalo se. Z jeho počátků povstali kupříkladu světový laryngolog Jan Nepomuk Czermak, politik a jeden z prvních českých darwinistů Eduard Grégr, paleontolog Antonín Frič, farmakolog Karel Chodounský či botanik Ladislav Čelakovský.
Od roku 1853 JEP vydával časopis Živa (původně se měl jmenovat Holubice), jemuž dal do vínku tuto zásadu: „Nestačí pouze povrchní zprávy a hravé, nedostatečné miliskování s přírodou, ráz naší doby požaduje vážné, neúnavné úsilí!“
Hned roku 1850 byl zvolen členem Královské české společnosti nauk (od dubna 1854 do dubna 1855 jí předsedal). Ve spolupráci s Jednotou ku povzbuzení průmyslu v Čechách (založena 1833) přispěl k otevření první české průmyslové školy v Praze (1857); zároveň se od počátku roku 1856 ocitá na seznamu osob sledovaných tajnou policií.
Na jaře 1861 se v Živě objevila první část stati Jana Purkyně (tehdy se podepisoval pouze takto) s názvem Akademia (dvě pokračování vyšla v ročníku 1861, dvě v ročníku následujícím). Tou dobou v našich zemích fungovala pouze Královská česká společnost nauk. Ta, vlastních ústavů nemajíc, sdružovala učence soukromé a univerzitní; její činnost spočívala v pravidelném schůzování s odbornými přednáškami. Vydávala německy Zprávy ze zasedání.
V Akademii JEP formuloval základní cíle a model fungování moderní akademie věd. Na začátku zdůrazňuje heslo „Věda ­to moc“ a varuje, že „národ, který skrblí na vědě, sám sebe k nižšímu stupni odkazuje“. Rovněž připomíná polského básníka Adama Mickiewicze (se kterým se v Polsku osobně poznal); ten v jedné své přednášce v Paříži poukázal na talent Čechů k pěstování věd.
Akademie věd by podle JEP měla zahrnovat pracoviště všech základních vědeckých oborů přírodních i humanitních, dále pak knihovnu, archiv, sbírky a zázemí, včetně např. dílen, tiskárny, knihkupectví, telegrafického spojení, ale i jídelny, kde „bude postaráno o dobrou, silnou stravu“ a „cvičírny s potřebnými aparáty, aby při namáhání duševním tělo nezakrnělo“ (sám JEP až do vysokého věku pravidelně cvičil a posiloval ruce s malými činkami, ostatně název „činky“ prý pochází od něj).
K fyzikálnímu ústavu poznamenal: „Experimentní fysik jest vlastně umělec, jenž umí svou činností přírody se tázati a ji k odpovědím donucovati, ji i přemoci a k vykonávání účelů svých použíti. Za časů starých školastiků jmenováno toto umění magií a často mečem i ohněm pronásledováno.“
O filosofii zase píše: „Hegel často mluví o namáhavé práci myšlení. Jen sprosťák netuší práci tam, kde nevidí hmotného namáhání.“
Nu a pro talentované ženy – vzhledem k jejich „přirozenému postavení v lidském rodu“ ­ navrhuje vlastní ústavy (patrně s čímsi jako mateřské školky).
Sedmá dekáda 19. století, první po pádu bachovského absolutismu, dala vzniknout celé řadě institucí s obrozenskými i osvětovými cíli a v žádné z nich Purkyně nechyběl. V odborné oblasti například spoluzaložil Časopis lékařů českých a Spolek českých lékařů (oba 1862), jehož se stal doživotním předsedou.
V oblasti společenské se navzdory přibývajícímu věku účastnil lidových slavností v Praze i na venkově, chodil do divadla, na koncerty, do plesů. Všude byl vítán s otevřenou náručí. Božena Němcová (kterou jako autorku obdivoval a pravidelně podporoval) o něm napsala: „Já se věru bála, že je to nějaký mrzouš přísný, a jaký přívětivý, srdečný muž – s potěšením věru vždy o něm mluvím.“
Vezmeme-li dál alespoň to nejdůležitější, JEP stál u vzniku pěveckého spolku Hlahol (1861), tělovýchovného Sokola (1962), literárního Svatoboru (1862), vydavatelské Matice lidu nebo dělnického Oulu (obé 1867).
Když v březnu 1863 zahájila činnost Umělecká beseda, byl s Bedřichem Smetanou její nejvýraznější osobností. Prvních pět let do ní docházel skoro každý večer. Vyzýval básníky, aby nepsali jen o lásce, ale i o krásách přírody, a oni na to slyšeli (byť po letech); příkladem jsou sbírky V přírodě (Vítězslav Hálek přímo napsal, že vije věnec kolem Purkyňových skrání) nebo Jana Nerudy Písně kosmické. (Ve výtvarném umění se Purkyňova tvář kromě četných podobizen objevila například na alegorickém obraze Jaroslava Čermáka Husité průsmyk bránící z roku 1857.)
Při oslavách 50. výročí získání doktorátu na pražské lékařské fakultě, které připadlo na prosinec 1868, věnovali čeští medici Janu Evangelistu Purkyňovi jeho podobiznu. Zavěsit ji v posluchárně však milovaný profesor nedovolil. Po vyslechnutí oslavné řeči o svém nesmrtelném díle poznamenal: „S tou nesmrtelností jména nesmí se to brát tak doslova. Možno, že za sto let málokdo bude vědět něco o Purkyňovi. Ale to nevadí. My také nevíme, kdo pluh vynalezl, ale přesto dělá dále službu člověčenstvu...“
Vilém Laufberger, největší český fyziolog po Purkyněm (a podobně jako on také přelétavý vědecký motýlek), s prostotou a hloubkou génia prohlásil: „Cílem vědce je přechod z rejstříku osobního do rejstříku věcného.“ Jinak řečeno, pravá výhra je, když se po badateli něco jmenuje. V tomto směru je Purkyně (v mezinárodní podobě Purkinje) nejčastějším českým eponymem ve vědě.
Purkyňovy obrázky jsou tři obrazy vznikající v oku po osvětlení svíčkou jako důsledek zakřivení tří lomných ploch oka: rohovky a přední a zadní stěny čočky. Tento jev se stal základem dioptriky, vědy o průchodu světla očním prostředím.
Purkyňův jev zase postihuje skutečnost, že oko se změnou intenzity světla vnímá různé barvy nestejnoměrně. Při „stmívání“ je citlivější ke kratším vlnovým délkám (tedy nejvíce k fialové a modré barvě), při „rozednívání“ naopak k delším (k červené a oranžové).
Také třetí Purkyňovský eponym se týká oka: obraz cév v oku se jmenuje Purkyňova cévní kresba.
Objev Purkyňova zárodečného měchýřku, což jest jádro buňky ptačího vejce, ukázal, že i vejce je buňka (arci oplodněná), a akceleroval tím vývoj moderní embryologie.
Po Purkyňovi se jmenují také vlákna v srdci, které se jako součást převodní soustavy srdeční podílejí na koordinaci stahů srdeční svaloviny, de facto na tvorbě srdečního rytmu. (Ve čtyřicátých letech 19. století nechal JEP zhotovit „filmový“ kotouč, říkal mu kinesiskop neboli pohybohled, který animovaně zobrazoval činnost lidského srdce. Patří tedy i k vynálezcům „pohyblivých obrázků“.)
Pravděpodobně nejuznávanějším jeho vědeckým eponymem jsou pak Purkyňovy buňky v mozečku, kde se účastní řízení pohybu savců.
Jméno naší badatelské jedničky ve fyziologii však figuruje i mimo obory biologie a medicíny. Po Purkyněm se dnes jmenuje například univerzita v Ústí nad Labem (v jehož blízkosti se narodil), Česká lékařská společnost (o jejíž založení se významně zasloužil), či oborová čestná plaketa Akademie věd ČR za zásluhy v biomedicínských vědách. Jeho jméno nese i planetka číslo 3701 (objevená roku 1985 astronomem Antonínem Mrkosem).
Pokud je spis Akademia veden v národním duchu, potom vystoupení na 37. sjezdu německých přírodovědců a lékařů v září 1862 v Karlových Varech bylo takříkajíc národnostně kooperativní. Bezmála pětasedmdesátiletý JEP napřed proslovil přednášku O směru vnímání zvuku a potom svou závěrečnou řečí „dojal všechny přítomné“.
Poté, co vypočítal, co Slované získali od Němců, zdůraznil: „Nechceme zůstati věčně žáky vašimi! Cítíme v sobě dosti síly a schopnosti postaviti se již konečně na své vlastní nohy, pěstovati umění a vědu samostatně a vlastní silou svou. … Jsemť úplně přesvědčen, že každý spravedlivý a nestranný Němec takovéto národní snahy u Čechů schvalovati a z nich se těšiti bude. Naše krásná vlast jest ložem dvou národů, Čechů i Němců. Po sta let snášeli tito osudy země české v rozličných bouřích dějin pospolu svorně a bratrsky. Já je považuji jako muže a ženu, které byl osud spojil. Třeba byli povahy rozličné, konečně se přece musí snášeti a pokoje, kterého snad nebylo popřáno jim, bude dopřáno vnukům jejich.“
Jakkoli v Praze už nad výzkumem převládá neúnavná činnost organizační a buditelská, pocty prší dál: stává se členem londýnské Royal Society (1850), vídeňské (1860) a pařížské AV (1861), poslancem českého zemského sněmu (1861-66), nositelem ruského řádu sv. Vladimira (1862), čestným doktorem lékařství Vídeňské univerzity (1866), nositelem rakouského rytířského kříže řádu Leopoldova (1868).
Zatímco starší syn Emanuel, botanik, svého otce přežil, mladší Karel, vynikající malíř, umírá v dubnu 1868 ve věku 34 let, což otce silně psychicky zasáhlo.
V květnu 1868 se ještě účastnil položení základního kamene Národního divadla. Přitom prohlásil: „Mám čest zastupovati při dnešní slavnosti vědu. Věda a umění jsou odedávna spolu spojeny. Umění klestí cestu, věda pokračuje a končí. Ať žije věda a umění vědecké.“ (Původně měl Purkyně poklepat kámen jako první, ale nakonec si tuto poctu pro sebe zákulisně vymohl František Palacký.)
Potom už do společnosti nevycházel. Chlouba starší české vědy Jan Evangelista Purkyně umírá 28. července 1869, třináct dní po svém povýšení do rytířského stavu. Jeho pohřeb se stává celonárodní manifestací za účasti domácích i středoevropských celebrit vědy, kultury, politiky. Pochován je na vyšehradském Slavíně. (Z kolegů profesorů se pohřbu zúčastnil jediný – patolog Václav Treitz. V této souvislosti je zajímavé, že přes trojnásobnou nominaci se JEP nikdy nestal rektorem univerzity, na děkana lékařské fakulty nebyl jako opakovaný rektorský kandidát ani navrhován.)
V kartotéce vídeňského ministerstva vnitra o něm stálo strohé: „Dr. J. E. Purkyně, univerzitní profesor v Praze. Vůdce českých separatistů, nenapravitelný stařec. Světem uznaná vědecká autorita.“
Básník Jan Neruda ho viděl takto: „Velký učenec, velký Čech, velký Slovan, velký člověk." To koresponduje s Purkyněho životním krédem: „Věda a vlast.“
Po smrti se na Jana Evangelistu Purkyně pozapomnělo, jeho význam první připomenul biolog a filosof Emanuel Rádl v roce 1900 ve Věstníku Královské české společnosti nauk.
Mimochodem, v anketě Největší Čech, kterou v roce 2005 uspořádala Česká televize, obsadil JEP 40. místo. Z přírodovědců před ním skončili Jaroslav Heyrovský (19.) a Otto Wichterle (23.).
Novozélandským ochranářům se podařil nečekaný objev. Vypátrali izolovanou populaci poddruhu kivi jižního (Apteryx australis ‚Haast’). Z jedenácti poddruhů kiviů,1) žijících na novozélandských ostrovech, je právě tento na pokraji vyhynutí. Ve volné přírodě přežívá ve dvou malých horských oblastech regionu Haast o celkové rozloze asi 200 km2 (o něco méně než rozloha Ostravy) jen asi 400 jedinců.
Mapa rozšíření kriticky ohroženého poddruhu kiviů jižních na Novém Zélandu v létě 2019. Kliknutím přejdete na interaktivní mapu.
Mapa Vesmír dle DOC
Mor svým dramatickým průběhem a vysokou smrtností odedávna děsil lidi, naproti tomu napomohl k některým společenským změnám i vědeckým objevům. Přesně před 125 lety byl pak objeven jeho mikrobiální původce, což umožnilo vývoj příslušné vakcíny.
V rozkvětu let, v tom věku krásy, blaha,
kdy nejmocnější láska proudí všemi,
pozemskou schránku ponechavši zemi,
mně odešla, můj život, Laura drahá.
Uhodli jste? To Francesco Petrarca oplakává svoji Múzu poté, co:
…tisíc tři sta osmačtyřicet
šestého dubna o hodině prvé
ta blahá duše z těla prchla nám.
Roku 1333 vypukla v Číně obrovská epidemie. Přinesli ji nomádi z mongolských stepí. O deset let později se ve všech větších evropských přístavech šuškalo, že kdesi na východě řádí katastrofa nepředstavitelných rozměrů. Dobře jim tak, psům pohanským! Nám se přece nemůže nic stát; jelikož všechna neštěstí jsou trestem za naše hříchy, stačí nehřešit (nebo se alespoň náležitě kát), a nemoc se zastaví na hranicích křesťanského světa…
V roce 1346 Tataři oblehli východokrymské město Kaffa (dnešní Feodosija), které fungovalo jako základna obchodu s Janovem. Jakmile ve svých řadách zjistili smrtelnou epidemii, dali se na ústup. Před odjezdem však katapultovali do opevněného přístavu několik zčernalých mrtvol. Nosiči je sice neprodleně svrhli z ochozů do moře, nicméně k tomu je museli pronést částí města. Zemřeli jako první.
V první polovině října 1347 přistálo v sicilské Messině několik janovských korábů. Jakmile měšťané zjistili, že na lodi řádí zhoubná nemoc, vypudili námořníky zpátky na moře. Pozdě.
„Nesli ve svých tělech takovou nemoc, že každý, kdo s nimi mluvil, byl jí přepaden a nebyl způsob, jak by mohl uniknout jisté smrti.“ Tak popisuje nástup černé zkázy františkán Michele de Piazza v knize Historia sicula.
Během několika dní onemocněli lidé v městě a okolí. Do šesti měsíců polovina obyvatelstva zemřela nebo uprchla. Totéž se opakovalo na dalších místech. Nákaza se šířila stejně rychle jako zprávy o ní.
„Jak šťastni budou naši vnuci, že nezažijí takovou propastnou hrůzu a naše svědectví budou pokládat za bajku,“ doufá v dopise příteli Petrarca poté, co vylíčil pohromu ještě včera kvetoucí Florencie. V ní, řečeno s Giovannim Boccacciem (který tam ztratil otce), „zahynulo od března do července (1348) přes sto tisíc lidských tvorů“. Dvě třetiny všeho obyvatelstva.
„Kolik velikých paláců, kolik krásných domů, kolik šlechtických sídel kdysi plných služebnictva, pánů a paní, bylo nyní opuštěno do posledního sluhy! Kolik strarobylých rodů, kolik velebohatých dědictví, co vzácného jmění se náhle octlo bez řádného dědice. Kolik statných mužů, kolik krásných paní, kolik roztomilých mladíků, které by byli nejenom jiní, ale sám Galenus, Hippokrates či Aeskulap uznali za nejzdravější, snídalo ráno se svými rodiči, druhy, přáteli a večer už večeřelo na onom světě se svými předky!“ hořekuje Boccaccio v úvodu svého Dekameronu.
Ve Vídni se epidemie objevila už koncem roku 1347. V červnu 1348 dobyla Paříž. V létě téhož roku společně s nákladem bordeauxského dorazila do přístavů v jihozápadní Anglii. Londýn navštívila na přelomu let 1348-1349 (Daniel Defoe o morových epidemiích skutečně píše jako o „navštíveních“), Skotsko koncem roku 1349. Napřesrok zpustošila Skandinávii, potom olízla osídlené pobřeží Grónska. Roku 1352 se přes Moskvu vrátila zpátky na tatarská území za Volhou.
Během let 1347-1352 zemřelo v Evropě nejméně 25 milionů lidí, čtvrtina až třetina veškerého obyvatelstva. Trvalo pak 150 let, než se počty na území starého kontinentu vrátily k původnímu stavu.
První odbornou pomoc proti moru si vyžádal francouzský král Filip VI., a to v říjnu 1348 od pařížské univerzity. V té době Paříž přišla o čtvrtinu svých obyvatel, tedy o nějakých 50 tisíc lidí. Profesoři sepsali Compendium de epidemia, které napřesrok vyšlo zkráceně i francouzsky. Šlo o kompilaci z děl antických filosofů, lékařů a astronomů (kteří mor prakticky neznali). Za hlavní příčinu epidemie považují autoři nešťastnou konstelaci planet Saturnu, Jupiteru a Marsu ve znamení Vodnáře, k níž došlo 20. března 1345. Přitom prý vzniklo škodlivé vypařování.
Poněvadž hlavní roli v přenosu hraje zkažený vzduch, dalo se prý očekávat ukončení epidemie se zimním ochlazením. Největší nebezpečí mělo hrozit dětem, ženám a mladým světlovlasým lidem, dále pak těm, kdož si v životě počínali nezřízeně. Prevencí měly být vykuřování domů, vykrápění octem, zdrženlivost v jídle, milostných záležitostech, hněvu a smutku, jakož i užívání projímadel a pouštění žilou.
Ve skutečnosti tehdejší medicína účinně pomoci neuměla. Pokud se bubony neboli dýměje (zhnisané otoky mízních uzlin) podařilo dostatečně sterilně otevřít (většinou nešlo o zcela fatální plicní mor, ale o mor dýmějový), mohl se nemocný uzdravit (jako se to podařilo třeba průkopníku chirurgie Ambroise Parému). K perforaci bubonů se používaly změkčující či stahující obvazy, případně se je lékař pokoušel rozříznout či protrhnout přikládáním teplých baněk (tedy podtlakem). V krajním případě je vypaloval žíravinami (kamencem, louhy, snad i kyselinou sírovou) tak, že „mnozí umírali ještě během jeho zásahu trýzněni bolestí“.
Zdá se, že české země zůstaly poněkud stranou prvního průtahu moru (nepřímým důkazem je ostatně založení Univerzity Karlovy v roce 1348). Citelněji zasáhl roku 1349 Moravu, Čechy napřesrok. Během panování Karla IV. se objevily ještě nejméně tři vlny, kterým padlo za oběť až 800 tisíc lidí. Poslední z těchto epidemií vyprovokovala vznik prvního protimorového spisu u nás. Jmenoval se Missum imperatori Carolo IV. a napsal ho roku 1371 Mistr Havel ze Strahova, osobní lékař Karla IV. Obsahuje šestnáct zásad, jak zdravě žít a jak předcházet onemocnění. Autor považuje mor za trest Boží a jako jedinou účinnou ochranu doporučuje útěk: „Není nic lepšího, nežli ze zamořeného místa utéci, zrovna jako oheň neběží za tím, kdo utíká.“
Černá smrt se pak v pravidelných, velmi zhruba deseti- až dvacetiletých intervalech vracela (například roku 1424 na ni zemřel Jan Žižka). České země postihla naposledy roku 1713 a jen v Praze zkosila přes čtvrtinu z tehdejších 40 tisíc obyvatel.
Morová rána z poloviny 14. století odhalila bezmocnost světských a církevních majestátů i zbabělost jejich konkrétních představitelů. Když Bůh člověka opustil, jak si řada lidí myslela, začali se někteří z nich víc starat o svůj osud sami. Mysticismus poněkud ustoupil, vedle slepé víry se začala prosazovat skepse. Ta nastolila nové otázky, nové pohledy na život. Zrodila se renesance.
Pátého února 1662 přinesl lékař Daniel Whistler na schůzi Společnosti pro experimentální filosofii v Londýně padesát výtisků devadesátistránkové brožury s názvem Přírodní a politická pozorování vycházející ze seznamů zemřelých. Napsal ji jistý John Graunt. Jak tento úspěšný obchodník drobným zbožím, otec syna a tří dcer, k tak neobyčejnému tématu přišel?
Od roku 1527 se v některých londýnských farnostech (které skrze křtiny měly přehled i o narozeních) nepravidelně pořizovaly „seznamy zemřelých“, od roku 1592 rozšířené o příčiny úmrtí. Město tyto údaje začalo vyžadovat a shromažďovat od roku 1603, kdy je, řečeno s Defoem, „navštívila“ první morová epidemie v 17. století (při ní zemřel lékař a fyzik William Gilbert, průkopník výzkumu elektřiny a magnetismu). Od roku 1603 také v Londýně fungovali speciálně pověření ohledávači mrtvol, většinou starší dámy zcela nedotčené medicínou, zato za úplatek ochotné změnit příčinu smrti na společensky přijatelnější, např. „francouzskou nemoc na souchotiny“. Seznamy prodávali farářovi pomocníci každý čtvrtek dopoledne po penci za stránku, kdo chtěl, mohl si je (za 4 šilinky ročně) dokonce předplatit.
Mezi rokem 1348, kdy se v Londýně objevil poprvé, a rokem 1662, kdy vyšel zmíněný spisek, se ve městě mor rozšířil šestnáctkrát – a právě černá smrt přivedla Graunta k jeho neobyčejnému koníčku (jakkoli mohl mít na mysli i cosi jako průzkum potenciálního trhu): Pídit se, na co, jak staří a v jakém počtu vlastně lidé umírají. Ve dne obchodoval, po večerech analyzoval počty narozených a zemřelých obyvatel Londýna v letech 1604-1661, přičemž zjistil zajímavé a především dosud zcela netušené věci. Třeba že roku 1632 (celý Londýn tehdy čítal nějakých 250 tisíc duší) došlo v celém městě k pouhým sedmi vraždám, přičemž jedno úmrtí také způsobil vzteklý pes a jedno leknutí. Sedm procent nebožtíků zemřelo na sešlost věkem. Obětí vražd v Londýně bylo méně než jedno z dvou tisíc úmrtí, hladem zemřel maximálně jeden ze čtyř tisíc zesnulých.
Rodilo se tehdy víc mužů než žen, a i když „u lékařů připadají dvě pacientky na jednoho pacienta, muži umírají více než ženy“.
Nejnezdravějším ročním obdobím byl podzim, ale některé choroby, např. skrvnitý tyfus, neštovice a úplavice, hrozily rovnoměrně po celý rok.
První demograf John Graunt také první vymyslel a vypracoval tzv. životní tabulky (pozdější denní chleba životních a důchodových pojišťoven), udávající počet přeživších ze sta v závislosti na věku, a to v rozmezí od 6 do 76 let, kupříkladu šesti let se tehdy dožilo 64 procent lidí, šestatřiceti šestnáct, šestasedmdesáti pouhé jedno…
Každopádně, spisek zaujal a už za tři týdny vynesl svému autorovi členství ve Společnosti (kteroužto Graunt trefně nazýval „parlamentem přírody“). Král Karel II. jmenování podepsal se slovy: „Najde-li se víc takových obchodníků, bez váhání je přijměte!“ (Panovníkovu neobvyklou přízeň vysvětluje skutečnost, že spisek mj. vyvracel mezi lidem zakořeněný mýtus, že každá korunovace přináší Anglii epidemii moru.) Společnosti pro experimentální filosofii pak Karel II. v červenci téhož roku oficializuje na dnes proslulou Royal Society.
Na přelomu jara a léta 1664 se nad Londýnem ukázala kometa. „Byla prý barvy chabé, mdlé, matné a pohybovala se ztěžka, chmurně a pomalu…, a že tedy podle toho se dalo předvídat zlé navštívení, pomalé, leč kruté, hrozné a děsuplné, jako třeba mor…“ Tolik spisovatel Daniel Defoe ve své knize Deník morového roku.
Úředník britského námořnictva Samuel Pepys, člen Royal Society, si v letech 1660-1669 vedl podrobný deník. Podle něj se někdy počátkem září 1664 rozneslo, že do Holandska se opět navrátil mor. (On tam krutě řádil už v roce 1663, zvláště pak v přístavech Amsterodamu a Rotterdamu, kam se dostal se zbožím z jihovýchodního Středomoří.) Dne 24. září 1664 se Pepys zmiňuje o holandském korábu, jehož celá posádka vymřela na mor a který byl pak neřízený objeven kdesi u Göteborgu.
Defoe píše: „Na sklonku listopadu či počátku prosince 1664 zemřeli v Long Acre či spíše při horním konci Drury Lane (příčné ulice na severozápadě tehdejšího Londýna) na mor dva muži, prý Francouzi. Rodina, v níž byli, usilovala seč byla utajit to, jelikož se to však vyneslo do hovorů v sousedství, získali o tom povědomost státní tajemníci. Těm leželo na srdci věc vypátrat, a aby načisto zjistili skutečnou pravdu, vyslali do domu na prohlídku dva lékaře a jednoho felčara. Ti se tam vydali, a když na tělech obou zjistili neklamné příznaky oné choroby, veřejně vyhlásili, že podle jejich nejlepšího přesvědčení zemřeli oba ti lidé na mor. Toto prohlášení pak předali matrikáři farnosti sv. Jiljí a ten to oznámil dále na radnici. Poté to bylo obvyklým způsobem vytištěno v týdenním soupisu úmrtí.“
Poslední prosincový týden 1664 zemřel ve stejném domě a na tutéž chorobu další člověk, prý poté, co rozbalil zásilku holandského plátna.
Nějakou dobu se nedělo nic, ale kolem 12. února 1665 podlehl moru další člověk, v jiném domě, avšak v téže farnosti... Další týdny počet pohřbů ve farnosti oproti ostatním vzrostl o asi o polovinu, v absolutní hodnotě o pět až deset úmrtí týdně. Stoupl i v sousedství.
Londýn byl tehdy největším a nejhustěji osídleným městem světa, s předměstími měl k milionu obyvatel registrovaných v 97 farnostech, z toho snad až 200 tisíc lidí se přistěhovalo až po obnovení monarchie po Cromwellově diktatuře (1660). Město bylo relativně přeplněné. Lidmi i krysami.
Koncem dubna 1665 jsou v Londýně úředně zapečetěny první domy a označeny pověstným rudým křížem s nápisem: „Bože, smiluj se nad námi!“ Nejméně čtyřicet dnů v nich pak jsou izolováni všichni jejich obyvatelé – zdraví i nemocní. Dovnitř může jen lékař, ošetřovatelka a ohledávačka. Jídlo a pití se opatrně přistrkují k otvoru na prahu. Taková byla praxe zavedená za předchozích „navštívení“ .
Ve snaze předejít ziskuchtivému mastičkaření dryáčníků, určil v červnu londýnský starosta lékaře a ranhojiče na pomoc chudým a přikázal Lékařské komoře, aby zpřístupnila levné léčivé prostředky. K tomu nařídil řadu dalších povinností, od hlášení každého výskytu nemoci přes vykuřování domů až ke způsobu pohřbívání, ale třeba i zavírání krčem už v devět večer.
Jelikož vzniklo podezření, že nemoc přenášejí psi, byli všichni bez milosti vybiti. A poněvadž moru prý předchází úbytek koček, krysy vesele prosperovaly – a infikovaly.
Morový lékař Nathaniel Hodges popisuje, jak své nemocné léčil: viržinským hadím kořenem, sušenou ropuchou a dávkami tzv. protimorové vody, což byla směska jednadvaceti ingrediencí, doporučená Královskou lékařskou společností.
Sebe pak pan doktor chránil tím, že při vyšetřování pacientů cucal skořicové pokroutky, kromě toho konzumoval silně kořeněné maso s nakládanou zeleninou a po práci celý večer popíjel jednu sklenku šery za druhou. Nejlépe se prý mu profylakticky osvědčilo šery středně staré, čisté, jemné, čiré, s ořechovou příchutí.
V polovině července se mor začal šířit lavinovitě. Lidé houfně prchali na venkov, takže z milionu lidí zůstala zhruba třetina; královský dvůr šel příkladem a zmizel už v červnu. (Z koleje v Cambridgi severně od Londýna odjel i mladý génius Isaac Newton, a ve více než půldruharoční klauzuře na rodinné usedlosti ve východní Anglii zformuloval gravitační zákon a diferenciální a integrální počet.)
S vrcholem léta 1665 vrcholila i epidemie. Opět Daniel Defoe: „Ano, vpravdě se dalo říci, že Londýn byl všecek v slzách... Kdo šel po ulici, slyšel každou chvíli hlasité nářky dětí a žen ze dveří a oken domů, v nichž možná právě umírali nebo zrovna zemřeli jejich nejdražší příbuzní, a byl to zvuk, který by pronikl i do nejkamenějšího ze srdcí.“
Koncem srpna a počátkem září už ani nezvonily umíráčky, prostě nestíhaly... V té době umíralo přes čtyři tisíce lidí týdně (nejvíc mezi 12. a 19. zářím – 8297), ale existují i údaje mnohonásobně vyšší. V noci při světle pochodní drkotaly po páchnoucích ulicích provizorní pohřební vozy provázené voláním: „Vyneste své mrtvé! Vyneste své mrtvé!“
Těla se pohřbívala do hrobů rozměrů šachet. Jednu takovou funebráci do čtrnácti dnů zaplnili 1114 těly…
Poslední týden v září začal mnohokrát propasážovaný původce moru pomaloučku a s recidivami slábnout. Své udělala i zima, takže během roku 1666 se mor objevoval pouze ojediněle.
Avšak soužení Londýnských ještě nebylo dost.
V ranních hodinách 2. září 1666 v jednom pudingovém pekařství vypukl požár (Angličané mívali tehdy trojí specializovaná pekařství – na chleba, na pečivo, na puding). Ve větru se rychle rozšířil a nejméně tři dny hltavě polykal vše, nač narazil. Zničil dvě třetiny City (jedenáct tisíc domů, devětaosmdesát kostelů) včetně mostu a slavné gotické katedrály sv. Pavla se stosedmdesáti metrovou věží, nejvyšší toho druhu na světě. Z hlavních památek zůstaly ušetřeny jen Westminsterské opatství a bývalý normanský hrad Tower. Některé čtvrti prý doutnaly ještě půl roku po požáru!
A opět se našli generálové po bitvě. I během roku 1666 se totiž na obloze zjevila vlasatice, tentokrát ale „jasná a jiskřivá nebo, jak říkali jiní, planoucí, a pohybovala se rychle a zběsile… hlásala úder náhlý, prudký a ohnivý, jako požár.“ Navíc v tomto roce vyšla astrologická kniha se sugestivním názvem Výklad čísla 666, z kterého vyplývá, že toto číslo je pravým znakem Antikrista.
Údaje o obětech morové epidemie v Londýně se liší. Podle Defoa během ní zemřelo oficiálně 68 590 lidí (najmě v počátcích v tom zřejmě mohl být započten i skrvnitý tyfus, který se tehdy od moru ne zcela rozlišoval). Jelikož však soupisy nebyly úplné (jednak je odbývali úředníci, jednak se ještě dlouho poté nacházela v houštinách a živých plotech v okolí města mrtvá těla), skutečný počet zemřelých pravděpodobně přesáhl sto tisíc.
20. listopad 1666 je pak v zapopeleném Londýně vyhlášen dnem díků za ukončení moru. Definitivní tečku za Velkým morem tak udělal Velký požár. A v intencích použitých superlativů i tato tečka byla Velká. Od té doby se totiž mor v Anglii neukázal a architekti v čele s Christopherem Wrenem pak postavili Londýn nový, zdravější, krásnější.
Vzhledem ke všemu výše řečenému není divu, že s nástupem bakteriologie se stalo studium moru prioritní záležitostí. Příležitost k tomu poskytla na jaře roku 1894 epidemie v Hongkongu, zavlečená tam – ano, opět z mongolských stepí. 12. června toho roku tam z pověření japonské vlády přijíždí bakteriolog Šibasaburo Kitasato (žák Roberta Kocha), tehdy osmatřicetiletý titulární pruský profesor (první cizozemský) a ředitel japonského Ústavu pro infekční choroby. O čtyři dny později pak tam z pověření vlády francouzské doráží o sedm let mladší a mnohem skromněji vybavený koloniální lékař Alexandre Yersin (žák Kochova vědeckého i národnostního rivala Louise Pasteura), který v té době řídil pobočku Pasteurova ústavu v Nhatrangu (na území dnešního Laosu). Yersin jde okamžitě Kitasata navštívit, ale setká se s nepřátelstvím. Japonec dokonce na místních úřadech vymůže pro Yersina zákaz pitvání mrtvol.
„Pokud se jeden z nás vydá špatným směrem, aspoň ho ten druhý nebude následovat,“ konstatuje lakonicky Yersin. V noci pak za tlumočení místního misionáře přemluví anglické vojáky hlídající hřbitov, vykope několik mrtvol a usadí se k mikroskopu. Nemá tušení, že už dva dny po svém příjezdu Japonec v morových abscesech jedenáct hodin starých mrtvol narazil na krátké hrubé, údajně pohyblivé tyčinky se zaoblenými konci, které se dají barvit metylénovou modří. Totéž potom našel i ve vzorcích krve a odňatých orgánech. Když Kitasato přenesl tyto mikroby na myši, ty brzy uhynuly na sepsi ze zduřelých lymfatických uzlin. Žel, ve strachu o prioritu Japonec v odborném časopise Lancet z 25. srpna zveřejňuje neúplné, ne příliš průkazné výsledky.
Nechtěný rival Yersin na totéž kápne 20. června 1894, přičemž jeho výsledky jsou průkaznější (jako první morové bakterie i nakreslil) a přesnější (zjistil, že odhalené bacily moru NEJSOU pohyblivé). Po náležitém prověření své závěry posílá 30. července do Paříže, kde jsou 11. srpna 1894 zveřejněny na zasedání Akademie věd a vzápětí vytištěny v Análech Pasteurova ústavu. Proto původce moru nese dnes název Yersinia pestis („pestis“ je latinsky mor).
Rozzuřený Kitasato Yersinovo prvenství uznal až za pětadvacet let… (Alexandre Yersin umírá během druhé světové války na Dálném východě, kde ještě jako osmdesátiletý loví další zhoubné mikroby.)
Na základě Yersinova objevu pak další Pasteurův žák, původem Rus Waldemar Haffkine, toho času ve službách indické vlády, vyvinul proti moru očkovací látku. Získal ji podobně jako před pár lety vakcínu proti choleře: Bujonové kultury původců moru pěstoval šest týdnů při teplotě 25-36 °Celsia a pak je usmrtil hodinovým zahřátím na 65 °C. V létě 1897 tuto vakcínu úspěšně vyzkoušel na britských vojácích i domorodém obyvatelstvu v Indii. Po několikaletém sledování očkovaných mohl v londýnské Royal Society oznámit, že počet morových nákaz klesl na třetinu, navíc se slabším průběhem, úmrtí z nich pak na méně než šestinu.
Díky hygieně i rostoucí separací lidí v sídlech od přírody se z černé smrti stala „pouze“ jakási neurčitá hrozba (ale pokud se přece naplní, i s antibiotiky na ni stále umírá skoro pět procent nemocných). Mimo Evropu se sporadicky vynořuje dodnes, zpravidla po kontaktu s nakaženým zvířetem. Například před pěti lety na severozápadě Číny našel jeden muž uhynulého sviště, rozsekal ho a na nakrmil jím svého psa. Ve stejný den dostal horečku, a když se jeho stav zhoršil, odvezli ho do nemocnice, kde zemřel. Jak se ukázalo, na dýmějový mor. Úřady poté nechaly město uzavřít a obehnat zátarasy. Žádný další případ moru ve městě se však neobjevil.
Před 46 lety se pod nohama nic netušících obyvatel malého islandského ostrova Heimaey otevřelo peklo. Na okraji města praskla země a z praskliny se začala valit láva. Ta ničila vše, co jí stálo v cestě – silnice, domy, továrny –, a hrozilo, že zničí i srdce ostrovní ekonomiky: pro rybolov nejdůležitější přístav Islandu. Islanďané s pomocí zahraničních partnerů rozpoutali jednu z největších bitev člověka proti sopce, kterou lidstvo ve své historii svedlo. Šlo v ní nejenom o životy místních obyvatel a o jejich majetek, ale i o budoucnost samotného ostrova.
Heimaey je největším a současně jediným obydleným ostrovem souostroví Vestmannaeyjar (ve staré norštině „ostrovy západních mužů“). Leží přibližně 12 kilometrů od jižního pobřeží Islandu. Do osudové noci v roce 1973 měl rozlohu 11,2 km2 (pro představu: podobnou rozlohu má jedenáctitisícové město Frenštát pod Radhoštěm).
Souostroví vzniklo z pohledu stáří Země vlastně nedávno, konkrétně před méně než 40 tisíci lety zásluhou sedmdesáti až osmdesáti sopečných erupcí. Je tvořeno patnácti ostrovy a třiceti malými skalami, mělké vody u jeho břehů jsou bohaté na ryby. Nejjižnějším ostrovem souostroví je Surtsey vzniklý mezi roky 1963 až 1967 sopečnou erupcí, kterou tehdy sledovali vědci celého světa.
Když jednoho listopadového rána 1963 spatřila posádka rybářské lodě nedaleko Islandu stoupat nad horizontem černý kouř, domnívala se, že má co dočinění s lodí v nesnázích. Následné exploze ale vyvedly posádku z omylu. Rybáři byli svědky začátku sopečné činnosti, která během čtyř let vytvořila zcela nový ostrov. Ve vodách severního Atlantiku totiž vznikla unikátní přírodní laboratoř umožňující zkoumat přírodní procesy, a to tak cenná, že se dočkala zapsání na seznam UNESCO a lidem byl na ostrov zakázán vstup.
Přibližně dvanáct kilometrů od jižního pobřeží Islandu leží souostroví Vestmannaeyjar (ve staré norštině „ostrovy západních mužů“). Je tvořeno patnácti ostrovy a třiceti malými skalami, které vznikly z pohledu stáří Země vlastně nedávno, před méně než 40 tisíci lety. Největším a současně i jediným obydleným ostrovem souostroví je ostrov Heimaey, který se v roce 1973 stal dějištěm jednoho z největších soubojů člověka se sopkou v historii lidstva (počkejte si na připravovaný 5. díl seriálu). Do listopadu 1963 bylo ale souostroví o jeden ostrov menší. Tehdy totiž ještě neexistoval druhý největší ostrov souostroví, který se měl z vod Atlantského oceánu vynořit přibližně 32 kilometrů od jižního pobřeží Islandu.
Alchymisté pomocí pomyslného kamene mudrců chtěli transmutovat obyčejné kovy ve zlato. Ernest Rutherford před sto lety zveřejnil objev umělé přeměny prvků. Výroba zlata se však stále nevyplácí.
Transmutace, česky přeměna, byla jedním z hlavních cílů středověkých alchymistů. Ti pomocí pomyslného kamene mudrců chtěli transmutovat obyčejné kovy, hlavně rtuť a olovo, ve zlato. Samozřejmě se jim to nikdy nepodařilo, proto se uchylovali k trikům.
Například v lednu 1648 v Praze přímo před císařem Ferdinandem III. alchymista Johann Konrad Richthausen „proměňuje“ dvě a půl libry rtuti ve zlato. Kolik přesně tohoto vzácného kovu „vzniklo“, se neví, nicméně stačilo prý to k vyražení pamětní medaile o této události.
Podobných událostí zná historie bezpočet; zpravidla končily kvapným útěkem, někdy i hladomornou, skřipcem až šibenicí. (V tom byl Richthausen výjimkou; zemřel krátce po transmutaci, proto ještě v záři panovníkovy přízně a na rozdíl od drtivé většiny svých nectihodných kolegů bohatý.)
Někteří z chemiků se později bavívali pokusy ty staré alchymistické eskamontáže vysvětlit a reprodukovat. Samozřejmě všichni žili v přesvědčení, že transmutovat jeden prvek v druhý nelze jinak než podfukem. Dokud nepřišel Ernest Rutherford.
Všeobecně uznávaného zakladatele jaderné fyziky z tohoto rodilého Novozélanďana dělají zejména dva pokusy.
První vystihuje slogan „už vím, jak vypadá atom!“, kterým počastoval koncem roku 1910 jednoho ze svých mladších kolegů. Odpověděl tak ­ první na světě už nikoli domněnkou, nýbrž vědeckými důkazy ­ na prastarou otázku antických atomistů.
To bylo tak: V roce 1909 jako profesor univerzity v Manchesteru, čerstvý nobelista a asi největší znalec radioaktivity té doby, dal svému stážistovi Hansi Geigerovi a diplomantu Ernestu Marsdenovi za úkol prostudovat průchod paprsků alfa tenkými vrstvami kovů. Podle tehdy platné „pudinkové“ teorie měly být atomy kladně nabité homogenní kuličky, ve kterých jako rozinky v pudinku „plavalo“ odpovídající množství záporných elektronů. V takovém případě by průletů částic alfa (rychle letících jader hélia vznikajících při radioaktivní přeměně velmi těžkých atomových jader) ubývalo úměrně s tloušťkou prolétané vrstvy.
A výsledek? U tenounké zlaté fólie sice drtivá většina helionů podle očekávání bez problémů proletěla, avšak jedna z několika tisíc se velmi odchýlila až odrazila zpátky.
„Bylo to neuvěřitelné skoro tak, jako kdyby někdo vystřelil proti listu hedvábného papíru patnáctipalcový granát a ten se vrátil a zasáhl střelce,“ napsal Rutherford ­ a k vysvětlení tohoto zdánlivého paradoxu vytvořil tzv. planetární model: Atom není stejnorodý, nýbrž obsahuje rozměrově nepatrné, zato velmi hmotné, pro letící částice neprůchodné jádro, zatímco lehounké elektrony obíhají v prostupné „prázdnotě“ kolem něj obdobně jako planety kolem Slunce.
Experiment druhý lze charakterizovat jiným výrokem. Když se někdy ke konci první světové války bránil výtkám důstojníků za pozdní příchod na schůzi jakési vojenské komise, prohlásil: „Klídek! ... Dělám zrovna pokusy, které dávají naději, že člověk může rozbít atom. Jestli se to podaří, pak to bude důležitější než celá ta vaše válka...“
Co tedy dělal? Teď, když už věděl, že atom má hmotné jádro, zkoušel ve své severoanglické univerzitní laboratoři, co se stane, když se částice alfa čelně srazí s jádrem jiného atomu. Rozbije se zasažený atom, nebo se jenom odpálí, jako když se srazí dvě kulečníkové koule?
Ozařoval tedy pomocí radia (silného zdroje částic alfa) různé plyny: vodík, oxid uhličitý, kyslík, vzduch. A i když pravděpodobnost čelní srážky byla za jeho experimentálních podmínek pranepatrná, v tom kvantu přítomných atomů se to tu a tam podařilo, dokonce jakž takž v souladu s dosud známou teorií (tedy vychýlení až odraz). Až na jednu výjimku: ozařovaný vzduch, a to i po naprostém vyčištění od vodních par, naprosto nepochopitelně vydával rychlá vodíková jádra. Vzduch se skládá především z dusíku, kyslíku a trochy toho oxidu uhličitého. Poslední dva jmenované plyny už ozařovány byly a žádnou vodíkovou úrodu nevykazovaly. Zbývá tedy dusík. Opravdu, ukázalo se, že radiem ozařovaný samotný dusík je ještě bohatším zdrojem vodíkových jader než vzduch.
„Zjišťuji a počítám lehké atomy, uváděné do pohybu částicemi alfa... Mám dojem, že jsem získal určité dosti zvláštní výsledky, ale budu muset ještě dlouho a těžce pracovat, abych mohl své závěry dostatečně prokázat,“ píše koncem roku 1916 Rutherford z Manchesteru do Kodaně svému žáku a příteli, jednomu z nejvýznamnějších fyziků kvantových Nielsi Bohrovi.
Nakonec milému badateli nezbylo než uznat, že zdrojem oněch nevysvětlitelných protonů je sám ozařovaný dusík. Když pak ve Wilsonově mlžné komoře (zařízení, které zviditelňuje dráhu mikročástic kondenzační stopou obdobně jako atmosféra dráhu vysoko letících letadel) změřil délku stopy zasaženého, tedy nárazem odmrštěného dusíku, nemohl se dopočítat. Stopa byla kratší, než vyplývalo z teorie. Připomínala spíš dráhu stejným způsobem odraženého kyslíku ­ ten má o něco kratší stopu než dusík, poněvadž těžší jádro... První písemný záznam o transmutaci dusíku v kyslík pochází ze dne 9. listopadu 1917.
V červnu 1919 vědecký měsíčník The London, Edinburgh and Dublin Philosophical Magazine and Journal of Science, zkráceně Philmag, přináší soubor čtyř Rutherfordových prací pod společným titulem Srážka alfa částic s lehkými atomy. V části čtvrté, nazvané Nepravidelný jev v dusíku, autor postupně dochází k závěru, že dusík přímo trefený částicí alfa dává kyslík a proton: 14N + 4He = 17O + 1H.
Možnost umělých jaderných reakcí otevřela vědě novou cestu, jejímiž milníky byly například objev umělé radioaktivity (1934 Joliot-Curieovi), objev štěpení uranu (1939 Hahn), konstrukce prvního jaderného reaktoru (1942 Fermi) a výbuch první jaderné bomby (1945 Oppenheimer a spol.)
Před sto lety tedy Rutherford provedl transmutaci prvku v jiný a vlastně tím pootevřel cestu ke splnění jednoho z dávných alchymistických snů – získání zlata z nějakého méně vzácného kovu.
Než k tomu ale vědci dospěli, několikrát se spálili. Tady už nešlo o podvod, jak tomu bývalo u alchymistů, nýbrž o zmýlenou (snad trochu vyvolanou zbožným přáním). Například v létě 1924 středoškolský profesor fotochemie Adolf Miethe zveřejnil v časopise Die Naturwissenschaften sdělení, že několik desítek hodin trvajícím působením napětí 170 voltů ve rtuťové výbojce získal ze rtuti zlato. Postup si spolu s kolegou už předtím nechal patentovat. Zpráva byla přijata rozporuplně; skeptici argumentovali, že žádné dostupné elektrické napětí na případnou transmutaci – spontánní či umělou – nestačí.
Časopis Scientific American potom nechal Mietheho tvrzení nezávisle prověřit. Žádné zlato nenašel, to, které detekovali Němci, muselo být ve stopách přimíšeno ve výchozích materiálech. Vzhledem ke značné podobnosti obou atomových jader, uvedl časopis, však není vyloučeno, že kýžené změny by snad šlo dosáhnout nějakou jinou, dosud neobjevenou či nevynalezenou fyzikální procedurou...
Nu, dnes v jaderných reaktorech či urychlovačích částic dokážeme připravit tisíce všelikých nuklidů, radioaktivních i stabilních. Pro zlato ze rtuti se nabízejí nejméně dva způsoby, jednak ozařování přírodního izotopu rtuti 198 tvrdým zářením gama za vzniku protonu: 198Hg80 (γ, p) 197Au79, nebo dvojstupňově ostřelováním vzácnějšího přírodního izotopu rtuti 196 neutrony: 196Hg80 (n, γ) 197Hg80 s následnou přeměnou jádra rtuti 197 elektronovým záchytem probíhajícím s poločasem 2,7dne: 197Hg80 + e- (EC) 197Au79.
Všechny metody však mají jednu vadu, zlata vzniká tak nicotně malounko a náklady na jeho „výrobu“ jsou tak vysoké, že se to hned o mnoho řádů nevyplácí.
Dominantou jižního Islandu je bezesporu Katla, jedna z největších a nejaktivnějších sopek ostrova. V jejím stínu se nachází řada hojně navštěvovaných přírodních památek. Málokterý z turistů si však uvědomí, v jak nebezpečné části ostrova se ocitl. Vrcholek Katly se skrývá pod stovky metrů mocnou vrstvou ledu, která může začít vlivem sopečné činnosti rychle tát, a tím vyvolat ničivé záplavy. Navíc led způsobuje trhání magmatu na malé kousky v podobě sopečného prachu a popela schopného šířit se atmosférou daleko od sopky. Katla je proto hrozbou nejen pro jižní Island, ale i pro velkou část kontinentální Evropy.
Když se po okružní silnici 1 (tzv. Hringveguru) vydáte z Reykjavíku směrem na východ, po přibližně dvou hodinách cesty se dostanete k oblíbenému turistickému cíli, vodopádu Skógafoss. Ten se nachází na řece Skóga, podle které vede do horského sedla Fimmvörðuháls, ležícího mezi ledovci Eyjafjallajökull a Mýrdalsjökull, oblíbená turistická trasa. Ze sedla následně cesta klesá k údolí Þórsmörk, odkud pokračuje jako slavná trasa Laugavegur, po které se každoročně vydají tisíce turistů do geotermální oblasti Landmannalaugar.
Dne 4. května uplynulo sto let od tragického úmrtí Milana Rastislava Štefánika, jehož jméno je úzce spjato se vznikem Československa. Štefánikova politická a vojenská činnost je obecně známá, ale mnohem méně se ví o vědeckých a cestovatelských aktivitách. Ty byly přitom značně široké. Jeho hlavním odborným zájmem byla astronomie a velkou část svých cest po světě podnikl s cílem astronomických pozorování.
Rodák z kopaničářské obce Košariská poblíž Myjavy cestoval již za vzděláním. Středoškolská studia zahájil v Bratislavě, pokračoval v Šoproni a dokončil je maturitou v maďarském Sarvaši. Pak nastoupil na techniku v Praze. Obor stavební inženýrství opustil a přešel na filozofickou fakultu české části Karlo-Ferdinandovy univerzity, kde se tehdy studovala astronomie. Ta se stala Štefánikovou vášní. Odskočil si ještě na kratší studijní cestu do Curychu a promoval v Praze v roce 1904 po obhajobě dizertační práce s názvem Nové hvězdy z doby předtychonovské a Nová Cassiopea.
Za svou vědeckou kariérou se vydal na sklonku roku 1904 do Paříže. Začátky byly krušné, ale pak dostal místo na nejvýznamnější francouzské hvězdárně v Meudonu, na okraji metropole. Odtud podnikal výpravy například do Španělska za sledováním úplného zatmění Slunce. Absolvoval také opakovaně výstup na Mont Blanc, na jehož vrcholu tehdy existovala astronomická observatoř. Náročný výstup na nejvyšší horu Evropy podnikl celkem šestkrát.
Publikoval v té době několik odborných prací, ale po výměně šéfa hvězdárny musel Meudon opustit. S vědeckou činností však neustal a v jejím rámci podnikl několik větších cest.
První z nich mířila do severní Afriky. Procestoval Alžírsko a Tunisko, poznal Vysoký Atlas i Saharu. Měl zde najít místo vhodné pro vybudování astronomické observatoře, ale v tom neuspěl.
V roce 1907 vedl francouzskou výpravu do Turkestánu, kde měla sledovat úplné zatmění Slunce. Cestou se zastavil v Praze, na Slovensku i v Petrohradu na slavné Pulkovské hvězdárně a v Jasné Poljaně navštívil Lva Nikolajeviče Tolstého. Při této cestě poznal značnou část Ruska a Středního východu.
V roce 1910 francouzské vědecké ústavy Štefánika pověřily úkolem pozorovat na Tahiti průlet Halleyovy komety. Do Papeete na ostrově Tahiti cestoval přes Spojená státy americké. V cíli se zdržel celých deset měsíců. Přitom nejen pozoroval kometu, ale mapoval souostroví Tuamotu, seznámil se s ostrovem a jeho obyvateli. Jako jeden z prvních fotografů pořídil také mnoho dokumentárních snímků. Navštívil ostrovy Vavau v souostroví Tonga, kde uskutečnil nejkvalitnější pozorování Halleyovy komety, vysoce oceněné v astronomické komunitě.
Dodnes se na jednom z ostrovů zachovalo Štefánikovo jméno na betonových pylonech, sloužících k instalaci dalekohledů. V červenci 1911 Tichomoří opustil a přes Austrálii a Srí Lanku se vrátil do Paříže.
Výsledky cesty do Tichomoří získaly uznání a zařadily Štefánika mezi přední evropské astronomy, což mu také pomohlo snadno získat francouzské občanství.
V srpnu 1912 byl opět na cestách. Vyjel sledovat zatmění Slunce do Brazílie. Následovala cesta do Ekvádoru, kde navštívil i Galapágy. Měl za úkol získat od ekvádorské vlády povolení k vybudování francouzských meteorologických stanic. V této misi byl úspěšný a po návratu mu bylo uděleno vysoké vyznamenání, kříž rytíře Čestné legie.
Štefánika pronásledovalo onemocnění žaludku. Léčil se ve Švýcarsku i v Římě. Mezitím vypukla první světová válka – zpráva o tom ho zastihla v marockém Rabatu. Nastoupil do armády, absolvoval pilotní kurs a létal jako průzkumník. Zaváděl přitom letecká meteorologická pozorování. Odmítl nabízené místo velitele vojenské meteorologické služby a požádal o přeložení na srbskou frontu. Vrátily se mu však zdravotní potíže s žaludkem, kvůli nimž se vrátil do Paříže, kde se začal naplno věnovat snahám o osamostatnění Českých zemí a Slovenska z rakouského područí. V tomto úsilí byli jeho nejbližšími spolupracovníky Masaryk a Beneš.
V zájmu vzniku samostatného československého vojska cestoval do Ruska. Následovala návštěva Rumunska s cílem získat dobrovolníky pro československé jednotky. S tímtéž cílem se později vypravil do Ameriky. Následně se z Paříže vydal, už jako plukovník, na diplomatickou misi do Itálie. Přes původně chladné přijetí dokázal uzavřít smlouvu o vzniku samostatné československé armády.
Poté, co Rusko ukončilo válku s Německem a Rakouskem, se přemístil už s hodností generála do Ruska. Jeho úkolem bylo podpořit morálku československých legií, které získaly nového soupeře – Rudou armádu. Mezitím navštívil Spojené státy, kde se setkal s Masarykem. Následovala cesta do japonského Tokia, kde jej zastihla zpráva o vyhlášení samostatného Československa, i tom, že byl v nové vládě jmenován ministrem vojny.
Z Japonska se přemístil do Vladivostoku, odkud organizoval odchod československého vojska z Ruska přes Sibiř do vlasti. V lednu 1919 opustil Vladivostok a odcestoval do Paříže. Po zastávce v Itálii se chystal k návratu domů.
Na svou poslední cestu nastoupil Štefánik 4. května 1919 na letišti u italského města Udine. Let skončil tragicky. Těsně před přistáním se letadlo náhle zřítilo poblíž Ivanky na Dunaji a všichni cestující zahynuli. Tak skončil život a dílo Milana Rastislava Štefánika.
Na Islandu není praskání země nic neobvyklého. Ostrov se totiž nachází v místě, kde se rychlostí přibližně dvou centimetrů za rok od sebe vzdalují dvě obrovské kry, tzv. litosférické desky, tvořící pevný obal naší planety. Skrz celý ostrov se proto táhne pás prasklin dovolujících magmatu vystupovat na povrch, a tím zásobovat islandské sopky lávou. Nejinak je tomu i v případě vnitrozemské sopky Askji, která se k životu probrala v noci z 28. na 29. března 1875.
Sopečná erupce následně vytvořila čtyři kilometry velký sopečný kráter a do atmosféry vyvrhla velké množství sopečného prachu šířícího se z Islandu nad severní Evropu. V důsledku exploze se tisíce Islanďanů rozhodly opustit svůj rodný ostrov a začít nový život v USA a Kanadě. Od té doby je Askja obávanou a celosvětově známou sopkou, která ještě neřekla své poslední slovo.
Vnitrozemí Islandu je nehostinné a nebezpečné místo. Většina Islanďanů proto žije na pobřeží, a to převážně na poloostrově Reykjanes. Ti, kdo do vnitrozemí zavítají, musí počítat s neustálými poryvy větru a s šedočernou monotónní krajinou v podstatě bez života. To byl i jeden z důvodů, proč si okolí Askji vybrala americká NASA pro geologický výcvik svých astronautů před cestou na Měsíc.
Únikové hry zažívají v dnešní době velkou popularitu. Nejsou však na Zemi ničím novým; už mnoho milionů let je hrají parazité se svými hostiteli. Pro parazity je to hra o přežití. Prohrou ztrácejí šanci rozmnožit se a dostat své potomstvo do dalšího hostitele. Postupem času se z některých parazitů stali mistři v klamání obranných reakcí hostitele do té míry, že jsou schopni v jeho těle žít i několik desítek let.
Na jedné straně tu stojí parazit snažící se využít zdroje hostitele k produkci potomstva. A na straně druhé tu je hostitel, který brání své vnitřní zdroje pomocí profesionálně vyškolené policie zvané imunitní systém. Hostitel vybírá obranné strategie a nejúčinnější zbraně podle toho, kde se parazit nachází. U jednobuněčných parazitů nacházejících se volně v krvi hostitele závisí obrana především na protilátkách, na imunitních buňkách schopných pohlcovat větší částice (fagocytech) a na sérových proteinech podílejících se na imunitních reakcích (komplementu).
Tento arzenál imunologických zbraní má ale omezenou účinnost, pokud se parazit nachází ve střevech. Tam je obrana hostitele založena na sekretorických protilátkách typu Imunoglobulin A (IgA), antimikrobiálních peptidech a neimunitních mechanismech spočívajících v obnově střevní výstelky či zvýšeném pohybu svalstva trávicího ústrojí (peristaltice). V případě vnitrobuněčných parazitů pak přichází ke slovu buněčná složka imunity v podobě NK buněk, T lymfocytů a makrofágů. Aby parazit přežil, používá k oklamání obrany svého hostitele různé únikové strategie.
Velmi účinnou metodou, jak oklamat obranu hostitele, je maskování. Splynout s prostředím. Vypadat jako buňka hostitele. Mistrem v kamufláži je například parazitický prvok Trypanosoma cruzi, který u lidí způsobuje Chagasovu chorobu a dokáže v lidském těle přežít i několik desítek let. Trypanosoma disponuje velmi účinným enzymem – trans-sialidázou – kterým je schopna během několika sekund po vstupu do hostitele navázat na svůj povrch kyselinu sialovou z povrchových glykokonjugátů okolních buněk.
Kyselina sialová se vyskytuje na povrchu všech buněk hostitelského obratlovce a slouží jako tzv. molekulární občanka (self-associated molecular pattern), podle které imunitní systém pozná, že jde o buňku vlastní a ne o nepřítele. Přítomnost kyseliny sialové na povrchu zaručuje trypanosomě mimo jiné ochranu vůči komplementu (váže faktor H a tím zamezí tvorbě C3 konvertázy). Význam této únikové strategie dokresluje fakt, že trypanosoma má ve svém genomu hned 70 genů kódujících funkční formu trans-sialidázy.
Paraziti však dokáží obranu hostitele oklamat i díky vlastním molekulám, které v některých ohledech připomínají molekuly hostitele. Jakési molekulární mimikry. Tak například infekční stádia Trypanosoma cruzi (trypomastigoti) mají na svém povrchu protein T-DAF, molekulu sekvenčně i funkčně podobnou lidskému DAF (decay-accelerating factor). Stejně jako u lidí, i T-DAF urychluje rozpad C3 konvertázy a chrání tak buňku před negativními důsledky aktivace zmíněného komplementu.
Krevní paraziti vsadili také na strategii zvanou antigenní variabilita. Typickým příkladem je původce spavé nemoci trypanosoma spavičná (Trypanosoma brucei rhodesiense a T. b. gambiense), která ve svém genomu disponuje až stovkou různých variant jednoho jediného proteinu. Tento variabilní povrchový glykoprotein (VSG, Variant Surface Glycoprotein) tvoří jakýsi kabát, který chrání životně důležité nevariabilní povrchové molekuly. Je vysoký asi 15 nm a tvořený 10 milióny molekul.
Trypanosoma má na svém povrchu vždy jen jednu variantu VSG, proti které se postupně tvoří specifické protilátky. Pokud je protilátek navázaných na VSG málo, dokáže je trypanosoma ze svého povrchu odstranit pohlcením (endocytózou). Celý svůj povrch takto očistí velmi rychle (během 12 minut), přičemž pohlcené protilátky degraduje, zatímco VSG recykluje a vrací na povrch. Postupem času však protilátek přibývá a trypanosoma podléhá … Šťastný konec (pro parazita) tu chybí jen zdánlivě. S frekvencí zhruba 1:100 000 se v jedné generaci trypanosom najde pár buněk, které začnou produkovat jinou variantu VSG a obrana hostitele začíná nanovo. Protilátky jsou proti nové populaci trypanosom neúčinné a trypanosomy se mohou v klidu začít množit do doby, než je obrana hostitele schopná vytvořit dostatečné množství protilátek proti nové variantě VSG. A tak to jde pořád dokola, po každém zdánlivém vítězství imunitního systému se vždy objeví populace trypanosom s jiným kabátem. Toto nekonečné převlékání kabátu postupně imunitní systém zcela vyčerpá.
Podobnou strategií antigenní variability disponuje i lamblie střevní (Giardia intestinalis), původce průjmového onemocnění giardiózy. Na rozdíl od trypanosomy se lamblie nevyskytuje v krvi, ale ve střevech. Žije na povrchu enterocytů tenkého střeva. Nicméně i zde je vystavena působení protilátek, především typu imunoglobulin A (IgA).
Giardie mají ve svém repertoáru až 150 genů pro různé varianty povrchového proteinu nazvaného VSP (Variant-specific Surface Protein). Každá buňka produkuje vždy jen jednu variantu VSP, ale na rozdíl od trypanosom se u giardií v daném čase vyskytuje více jedinců s odlišnými variantami.
U obou zmiňovaných druhů parazitů (Trypanosoma brucei a Giardia intestinalis) je přesmyk na novou variantu povrchového proteinu spontánní a nezávislý na vnějších podnětech, včetně přítomnosti a množství specifických protilátek.
Oblíbenou strategií je i únik do nitra buňky, kde je parazit „méně na ráně“. Takto uniká před složkami látkového (humorálního) imunitního systému například Plasmodium (původce malárie), Toxoplasma (původce toxoplasmózy), Leishmania (původce kožních, kožně-slizničních či orgánových forem leishmaniózy) či výše zmiňovaný původce Chagasovy choroby Trypanosoma cruzi. Ani uvnitř buňky však nejsou úplně v bezpečí. I zde imunitní systém disponuje možnostmi, jak napadenou buňku odhalit a parazit tak nesmí usnout na vavřínech.
Jak se paraziti dostávají do nitra buňky? Plasmodium a Toxoplasma patří mezi výtrusovce (Apicomplexa), kteří disponují sofistikovaným aparátem – apikálním komplexem – pro aktivní vstup do hostitelské buňky. Parazit se díky němu pomalu zavrtává do hostitelské buňky, přičemž kolem sebe zároveň vytváří ochranný obal zvaný parazitoforní vakuola. Tu tvoří membrána hostitelské buňky vylepšená molekulami parazita a chrání parazita před obrannými reakcemi hostitelské buňky.
V případě plasmodia jsou nejdříve cílem jaterní buňky. Vstupní branou infekce je však kůže. Tu překoná pomocí svého krevsajícího přenašeče. V těle hostitele se pak plasmodium spoléhá mimo jiné na svou úžasnou rychlost – dalo by se říci, že je takový Usain Bolt mezi parazity. Rychlostí 1-2 mikrometry za sekundu je schopné doslova utéci daleko pomalejším buňkám imunitního systému a do půl hodiny po infekci se schovat v jaterní buňce. A za sebou zanechává pěknou spoušť. Než se usadí v jaterní buňce, několik jiných vytuneluje; proleze několika jaterními buňkami a jaterními makrofágy, což vytváří protizánětlivé prostředí vhodné pro přežití parazita. Ve vyvolené buňce se plasmodium usadí a dojde k první fázi nepohlavního množení. Buňka napěchovaná parazity však nepraská. Infikovaná jaterní buňka sice podlehne programované buněčné smrti (apoptóze), avšak ukazatel buněčné smrti v podobě fosfatidylserinu se na vnější straně membrány neobjevuje. Tato nálož parazitů obalená membránou jaterní buňky pluje krevním řečištěm kolem nic netušících složek imunitního systému až do kapilár plic. Tam konečně membrána jaterní buňky praská a parazit se vzápětí znovu ukrývá, tentokrát do červených krvinek. Výhodou červených krvinek je nepřítomnost povrchových MHC molekul zprostředkovávajících imunitnímu systému informaci o tom, co se děje uvnitř buňky.
Jeden druh lidského plasmodia jde v únikových strategiích ještě dál – zimnička tropická (Plasmodium falciparum) je schopná proměnit povrch infikované krvinky svými vlastními proteiny (hlavní složkou je PfEMP, P. falciparum Erythrocyte Membrane Protein). Ty umožní, aby se napadená krvinka navázala na vnitřní povrch cévy. Parazit se tak může ukrýt v kapilárách různých orgánů, ideálně co nejdále od sleziny jako klíčového orgánu pro odstranění infekce. Tento proces nazývaný sekvestrace je pro hostitele velmi nebezpečný a v případě usazování infikovaných krvinek v kapilárách mozku může být i smrtelný. Sekvestrace může být také příčinou falešně negativního výsledku diagnostického testu; pacienti mohou mít závažné klinické příznaky i v době, kdy jsou paraziti v periferní krvi přítomni jen v nízkých počtech.
Odlišnou strategii ve výběru hostitelské buňky zvolila Toxoplasma, která nachází úkryt v jakékoliv jaderné buňce hostitelského obratlovce. V chronické fázi infekce dochází ke zdánlivému příměří mezi toxoplasmou a imunitním systémem. Toxoplasma se ukryje uvnitř hostitelské buňky, kde se množí pomalu ve formě bradyzoitů, obklopena stěnou tkáňové cysty. Cysty nevyvolávají v tkáních zánětlivou odpověď a zřejmě nijak neovlivňují funkce okolních buněk až do doby, kdy cysta praskne, paraziti se uvolní z hostitelské buňky a začnou se opět rychle množit ve formě tachyzoitů. Ti jsou ale vnímaví vůči působení imunitního systému a jsou rychle zničeni nebo zahnáni zpět do buněk. Pokud je hostitel schopen se tachyzoitům účinně bránit, je zároveň schopen ignorovat tkáňové cysty s pomalu se množícími stádii a okolní tkáň (a potažmo hostitel) tak zůstává bez poškození. V takovém hostiteli pak může toxoplasma žít a množit se i několik desítek let, aniž by to nakaženého člověka nějak výrazněji ovlivnilo a omezovalo.
Také Trypanosoma cruzi nachází úkryt v jakékoliv jaderné buňce svého obratlovčího hostitele. Nepatří však mezi výtrusovce a tudíž jí chybí vybavení pro přímý aktivní průnik do hostitelské buňky. Je však velmi „výmluvná“ a dokáže buňku přesvědčit, aby ji pohltila. V chronické fázi infekce jsou to především buňky svalové a tukové tkáně.
Pro přežití trypanosomy je následně důležité splynutí fagosomu (membránou obaleného váčku s pohlceným parazitem) s lysozomem buněčná organela obsahující trávicí enzymy) za vzniku fagolysosomu. Kyselé prostředí fagolysosomu totiž umožňuje správné fungování molekuly Tc-Tox. Tato molekula produkovaná parazitem se chová podobně jako složka C9 sérových proteinů podílejících se na imunitních reakcích (komplementu) – tvoří póry v membráně parazitoforní vakuoly, která se rozpadá a trypanosoma uniká před trávicími enzymy do cytoplasmy, kde se následně množí.
Stejně jako u toxoplasmy, ani buňky infikované trypanosomou nevyvolávají v okolní tkáni zánětlivou reakci až do doby, kdy buňka praskne a paraziti se uvolní do mezibuněčného prostoru. V hostiteli, jehož imunitní systém funguje tak, jak má, může T. cruzi žít a množit se i několik desítek let. Pro parazita ideální stav - hostitel je pro krevsajícího přenašeče infekční po celou dobu svého života a samotná infekce je pro něj smrtelná jen výjimečně.
Někteří vnitrobuněční paraziti si zvolili jako svou hostitelskou buňku přímo členy obranných jednotek – makrofágy; buňky, jejichž posláním je pohltit a následně zlikvidovat vše cizorodé a nebezpečné. Zdánlivě nesmyslná strategie však umožňuje parazitům, kteří nejsou schopni aktivního proniknutí do hostitelské buňky, využít přirozené schopnosti těchto buněk pohlcovat (fagocytovat). Jen je třeba fagocyty přesvědčit, že jsou chutným soustem a následně zablokovat jejich schopnost pohlceného parazita zničit.
Takovým parazitem je třeba Leishmania, která nemá nástroje pro přímý průnik do buňky a spoléhá na pozření fagocytem. Šanci, že bude pohlcena, zvyšuje navázáním protilátek a složek komplementu na svůj povrch. Takto označena se stává „chutnější“ a oklamaný makrofág ji dobrovolně pozře, netuše, že tohle sousto mu bude ležet „v žaludku“ (fagolysosomu) ještě hodně dlouho.
Pohlcená leishmanie je obalená membránou hostitele (fagosom). Tento váček následně splývá s lysozomem, ale kyselé prostředí fagolysozomu parazitovi nevadí a spokojeně se množí. Leishmanie si během svého pobytu přetváří makrofága k obrazu svému – blokují mikrobicidní aktivity infikované buňky (tlumí respirační vzplanutí, produkci oxidu dusnatého a prozánětlivých cytokinů) a snižují jeho schopnost prezentovat leishmaniové antigeny dalším buňkám imunitního systému.
Leishmanie jsou také schopné oddálit apoptózu hostitelské buňky, ale ne jí zcela zabránit. Avšak v době, kdy makrofág buněčné smrti podlehne, jsou leishmanie již připravené uniknout a infikovat další buňku.
Trypanosoma cruzi se obranným reakcím makrofágů brání jiným způsobem. Proti účinkům kyslíkových radikálů jsou trypanosomy odolné díky produkci vlastních antioxidačních enzymů. A pomáhá i změna lokalizace v parazitované buňce – již zmiňovaný přesun z fagolysosomu do cytoplasmy.
Další výhodou úkrytu v buňkách imunitního systému je jejich pohyblivost. Paraziti tak lépe překonávají bariéry a imunitní nástrahy těla hostitele. Například Toxoplasma si velmi účinně dokáže „osedlat“ dendritické buňky a monocyty a dostat se díky nim z krevního řečiště do mozkové tkáně. Infikované buňky jsou dokonce více pohyblivé než ty neinfikované.
Také Trypanosoma brucei zřejmě využívá schopnosti bílých krvinek překonat hematoencefalickou bariéru, aby se dostala do mozkové tkáně. Je však parazitem mimobuněčným, proto jí nezbývá nic jiného než se jako malý zlodějíček krást v těsném závěsu za T lymfocyty, které jsou schopné na krátkou dobu rozvolnit jinak nepřekonatelnou bariéru.
Uvedený výčet únikových strategií jednobuněčných parazitů určitě není zcela kompletní. Stále je co objevovat. Paraziti jsou fascinující tvorové a jejich schopnost klamu a únikových strategií vede mimo jiné k odhalování základních zákonitostí fungování imunitního systému jako takového. Jejich únikové strategie jsou však i zdrojem inspirace pro vývoj nových léčebných postupů. Jako příklad lze uvést dlouhodobě známý, ale stále nedostatečně prozkoumaný protinádorový efekt infekce Trypanosoma cruzi.
Lamb T. J.: Immunity to parasitic infection. Wiley-Blackwell. John Wiley & Son, 2012, DOI: 10.1002/9781118393321.
Horn D.: Antigenic variation in African trypanosomes. Molecular & Biochemical Parasitology, 2014, DOI: 10.1016/j.molbiopara.2014.05.001.
Zambrano-Villa S. et al.: How protozoan parasites evade the immune response. TRENDS in Parasitology, 18(6):272, 2002, DOI: 10.1016/S1471-4922(02)02289-4.
Ramírez-Toloza G. et al.: Is the Antitumor Property of Trypanosoma cruzi Infection Mediated by Its Calreticulin? Frontiers in Immunology, 2016, DOI: 10.3389/fimmu.2016.00268.
Volf P. et al.: Paraziti a jejich biologie, Triton 2007, ISBN: 978-80-7387-088-9.
Teorie relativity se rodila postupně od začátku května 1889 do konce května 1919. Před sto lety se její platnost definitivně potvrdila při zatmění Slunce.
V roce 1881 se mladý americký fyzik Albert Michelson rozhodl utkat s problémem, který fyziky trápil už desítky let: změřit předpokládané variace rychlosti světla během roku.
Důvod kolísání byl podobný, jako když cestující jde vagonem ve směru jízdy nebo proti němu, v prvním případě se rychlosti obou těles sečítají, ve druhém odečítají. Pohybuje-li se světlo rychlostí 300 000 kilometrů za sekundu a Země kolem Slunce průměrně 30 km/s, pak maximální předpokládaná odchylka činí ± 30/300 000, tedy jednu desetitisícinu rychlosti světla, což vyžaduje přesnost měření, jaké dosud nikdo nedosáhl.
Michelson, v té době na stáži v Berlíně, pro ten účel sestrojil důmyslný přístroj (dnes se jmenuje Michelsonův interferometr), založený na skládání dvou původně totožných a poté rozdělených světelných paprsků, z nichž jeden prošel dráhu ramenem rovnoběžným se směrem momentálního pohybu Země, druhý ramenem stejně dlouhým, avšak kolmým. Podle očekávání by oba paprsky měly do cíle dorazit v nestejnou dobu, tedy v různé fázi, což by po jejich spojení mělo dát interferenční obrazec soustředných světlých a tmavých mezikruží. Mělo, ale nedalo. Paprsky dorazily zároveň.
Michelson se ke svému měření znovu vrátil doma na technice v Clevelandu (stát Ohio), kde spolu s chemikem Edwardem Morleyem sestrojili ještě dokonalejší interferometr a na jaře 1887 provedli sadu ještě přesnějších měření. Se stejným výsledkem ­ rychlost světla se ukázala být navlas stejná ve všech směrech, během všech ročních období.
Většina fyziků zaujala k výsledku Michelsonova-Morleyova experimentu (MME) velmi skeptický postoj. V dějinách vědy se přece vyskytlo několik objevů (domnělé planety, domnělé chemické prvky, různá domnělá fluida), které čas vyvrátil… A tak v přesvědčení, že lepší měření časem vše vyřeší, problém rychlosti světla ignorovali.
Někteří fyzikové ale MME vzali vážně alespoň natolik, že se ho pokusili experimentálně vyvrátit. Nepodařilo se to nikomu, naopak došli k závěru, že pokus nemá chybu ani v teoretických předpokladech, ani v praktickém provedení, a že výsledky jsou správné. Pro světlo – přinejmenším v tomto případě – zřejmě princip skládání rychlostí neplatí.
Nu a někteří z oněch některých se odvážili ještě dál. První byl irský fyzik George Francis FitzGerald z univerzity v Dublinu. Ten došel k buřičskému závěru, že chyba může spočívat v samotném fyzikálním chápání pojmu „délka“ a že je nejspíš něco v nepořádku s Newtonovým pojetím absolutního prostoru.
Formální řešení nabídl v krátkém textu, který 2. května 1889 poslal do amerického časopisu Science. Článeček vyšel v červnu a jeho stěžejní část zní následovně:
S velkým zájmem jsem si přečetl o úžasně přesném experimentu pánů Michelsona a Morleyho… Jejich výsledky se zdají být v rozporu s jinými pokusy... Navrhoval bych jako snad jedinou možnou hypotézu, která dokáže zmíněný rozpor vyřešit, že se rozměry hmotných těles při pohybu absolutním prostorem mění v závislosti na čtverci poměru jejich rychlosti k rychlosti světla...
(V ukázce jsou vynechány zmínky o „éteru“, nehmotném prostředí, které podle tehdejší fyziky vyplňovalo celý vesmír a mimo jiné přenášelo elektromagnetické záření včetně světla.)
Na vysvětlení negativního výsledku MME by stačilo zkrácení délky o pouhých 5 miliardtin původní hodnoty ve směru zemského pohybu. Jenže to tehdejší fyzika nepřipouštěla.
Podobně jako FitzGerald uvažovali později i další fyzikové: především uznávaný Hendrik Lorentz v Amsterdamu (tomu FitzGerald napsal vděčný dopis, neboť – jak v něm napsal – „za můj názor se mi tu dost vysmívají“), dále Henri Poincaré v Paříži a Joseph Larmor v Cambridgi. Všem třem přitom vyšlo, že současně se zkracováním délek plyne pro pohybujícího se pozorovatele také pomaleji čas. Bohužel tehdejší hodiny nebyly dost přesné, aby to mohly potvrdit…
Einstein v té době, tedy koncem 19. století, studoval v Curychu, kde jeho učitel fyziky Heinrich Weber o problematice kolem MME nepřednášel. Einstein se ji musel naučit sám a podle svých slov ji považoval za „velmi deprimující“. S tím se ovšem nesmířil a v roce 1905 nabídl řešení.
Proč nakonec „vyhrál“ on a ne ti čtyři výše jmenovaní kontraktátoři délek a dilatátoři časů? Aniž bychom zacházeli do podrobností, jeden rozdíl tu byl a principiální. FitzGerald a spol. problém vysvětlili v rámci stávající newtonovské fyziky, oni prostě našli rovnice, které popisují – chce se téměř říct omlouvají – výsledek MME, aniž tušili, co znamenají. Einstein ale vytvořil fyziku novou, relativistickou.
Změřenou konstantní rychlost světla nebral jako anomálii, nýbrž povýšil ji na „normálii“, na součást základního východiska, od kterého začal odvíjet vše další. Předpokladem, že prostor a čas se mění v závislosti na pozorovatelově pohybu, takže rychlost světla zůstává vždy stejná, výsledek MME nejen popisoval, on ho tím vysvětlil.
(Nabízí se srovnání se vznikem kvantové teorie. Max Planck koncem roku 1900 neshody kolem vyzařování černého tělesa vyřešil čistě matematicky, „účetně“, jak kdesi řekl, a to tím, že ­ pouze a jen pro případ vyzařování ­ zavedl kvantování světla. Až Einstein v roce 1905 na fotoelektrickém jevu vysvětlil, že elektromagnetické záření je kvantováno nejen při vyzařování, ale pořád, na čemž pak Bohr postavil kvantový model atomu ­ a už to jelo.)
Když pak Einstein ještě téhož „zázračného roku“ 1905 objevil vztah ekvivalence mezi hmotou a energií, svoji teorii tím završil.
Vlastně ne tak docela. Podle Němcové pohádky o moudrém zlatníkovi Einstein teorii vyřezal a oblékl, avšak mluvit ji naučil v roce 1908 Hermann Minkovski tím, že jí dodal elegantní matematickou podobu a vybavil názornými termíny jako prostoročas, světobod, světočára.
(Minkovski byl v Curychu Einsteinovým profesorem matematiky. Když uslyšel o speciální teorii relativity, překvapeně prohlásil: „Ach, tenhle Einstein, ten se pořád ulejval z přednášek, do toho bych to byl vůbec neřekl!“
Dalšího vývoje se ale nedožil. Zemřel hned počátkem roku 1909 na prasklé slepé střevo. Na smrtelné posteli si prý povzdechl: „Jaká škoda, že musím opustit svět právě v době, kdy se rozvíjí teorie relativity...“)
Původně chtěl Einstein „jenom“ vysvětlit stálost rychlosti světla, ale nakonec – po určitém tápání ­ svoji speciální teorii relativity na podzim 1915 zobecnil do nové teorie gravitace (obecné teorie relativity), kde matematicky propoutal tři základní atributy přírody ­ prostor, čas, hmotu. A rovnou navrhl tři možnosti, jak teorii ověřit: změřit zpomalení času (tedy průběh fyzikálních procesů) v místě s vyšší gravitací, nalézt prodloužení vlnové délky (tedy „zrudnutí“) světla v gravitačním poli a konečně prokázat ohyb světla v gravitačním poli. A paradoxně právě ten poslední, snad nejodvážnější a nejnepravděpodobnější důsledek, tedy že každé hmotné těleso vychyluje světelný paprsek z přímočarého směru - Slunce například o (vypočtených) 1,75 úhlové vteřiny - se podařilo dokázat jako první.
Einsteinova práce o relativitě byla na jaře 1916 propašována přes neutrální Nizozemsko do Velké Británie k věhlasnému astrofyzikovi Arthuru Eddingtonovi. Vzápětí se britský královský astronom Frank Dyson nechal objednat u vysokého vládního administrátora. Uprostřed dnes už těžko představitelných válečných poměrů chtěl peníze – vlastně na výlety! Ohyb světla je totiž vhodné pozorovat při úplném zatmění Slunce, kdy se dají nejlépe fotografovat blízké hvězdy. Potom stačí porovnat jejich polohy s údaji z doby, kdy gravitace Slunce jejich světlu „nepřekážela“... Takže právě nejbližší zatmění Slunce, které nastane za tři roky, je prý jedinečnou příležitostí k ověření hypotézy jakéhosi fantasty, nadto ze znepřátelené země. Úředník v tu chvíli udělal něco, co by mu u nás a dnes nejspíš vyneslo padáka. Dal. Za tisíc liber vyrazily dvě skromňoučké expedice, jedna na Princův ostrov u západní Afriky (vedl ji sám Eddington), druhá do Sobralu v Brazílii, tedy do míst, kde mělo být zatmění nejhlubší.
Kýžený úkaz proběhl přesně podle výpočtu 29. května 1919 brzy odpoledne. Obě výpravy pořídily několik platných snímků.
O shodě Einsteinova předpokladu se skutečností Eddington poreferuje za necelého půl roku na schůzi Královské společnosti v Londýně.
Důkaz platnosti obecné teorie relativity pak otevřel v roce 1921 Einsteinovi cestu do Stockholmu (i když alibisticky „pouze“ za fotoelektrický jev). Zkrátka nepřišel ani prapůvodce toho všeho ­ Albert Michelson dostal jako první americký vědec Nobelovu cenu už v roce 1907.
V roce 1783 došlo na Islandu k erupci sopky Laki, která významně proměnila směřování lidské společnosti. Jedovaté plyny, které se během nepříliš známé erupce uvolnily, přinesly totiž nejenom zkázu Islanďanům, ale pravděpodobně také na několik let pozměnily klima na velké části severní polokoule. Na Severní Ameriku a Evropu následně dolehly tuhé zimy a na Afriku zničující sucha. Utrpení obyvatel spojené s několikaletou neúrodou vyústilo na řadě míst Evropy v občanské nepokoje, ze kterých vyrostla Velká francouzská revoluce otevírající cestu demokratizaci společnosti.
To, co se tehdy na Islandu během erupce Laki roku 1783 přesně stalo, popsal protestantský pastor Jón Steingrímsson, hrdina Islanďanů, který v dobách této těžké krize významně pomohl svým blízkým a sousedům. Jón zaznamenal události spojené se sopečnou erupcí ve svém deníku a jeho pozorování jsou cenným zdrojem informací k pochopení rozsahu a průběhu celé erupce. Mezi těmito záznamy se bohužel množily zápisy i o úmrtích obyvatel z jeho okrsku, včetně jeho ženy.
Než dočtete tuto větu, paprsek světla třikrát proletí vzdálenost Země-Měsíc. K tomuto vědeckému poznání dospělo lidstvo až v posledních 200 letech a doplnilo náboženský, etický i estetický rozměr, který má světlo už tisíce let. Světlo není jen elektromagnetickým zářením, je také jednou z nejstabilnějších konstant lidského kolektivního vědomí.
Jako jeden z příkladů lze uvést intelektuální hnutí, jež formovalo Evropu v 17. a 18. století - osvícenství. Již samotný termín osvícenství na sebe prozrazuje, že světlo bylo považováno v této fázi dějin za symbolický nástroj poznání či chápání. Pruský filozof Immanuel Kant ve svém spise Co je osvícenství? hlásá, že společnost se může „osvítit“, bude-li svobodná a bude-li používat rozum. Ostatně onu racionalitu reprezentuje v totožné době přívlastek „osvícenský“ v případě absolutismu, respektive takto nazývané formy vlády Josefa II. a řady dalších. Osvícenské ideály zde tedy vystupují jako znamení transparentního chodu společnosti a jejího sebeporozumění na základě (někdy až dogmaticky) racionálního přístupu.
„Mehr Licht!“ měl údajně z posledních sil zvolat Joachim Wolfgang von Goethe, aby snad služebná pohnula závěsy a paprsky slunce našly cestu do místnosti. Tento bezvýznamný střípek každodennosti je ovšem dnes brán jako memento osvícenství, když se Goethův výkřik začal mezi některými tradovat coby apel na ještě intenzivnější osvícenské tendence v dobové společnosti.
Světlo hrálo v básníkově životě velmi podstatnou roli. Považoval jej za „homogenní nejjednodušší bytí“. Na základě polarity světla a temnoty se pokusil (dnes víme, že mylně) vysvětlit fenomén barev a neváhal dokonce přiřknout jednotlivým barvám obecné vlastnosti jako krásná, užitečná, dobrá atd.
Ještě před naplno vypuknuvším osvícenstvím nastínil Jan Amos Komenský ve spisech Panaugia (též známo jako Obecná porada o nápravě věcí lidských) a Cesta světla řadu originálních možností, jak pracovat s průsečíky myšleného a fyzikálního světla. Ve druhém jmenovaném textu psal o analogii optiky s ratiem a epistémé slovy: „optického umění lze použít na činnost rozumového světla“. Hovořil o „jasu moudrosti“ a „tmě nevědomosti“.
Jeho „odevšad vyzařující paprsky“, slučující se v jedno světlo, je obtížné si vykládat jinak než jako předivo porozumění a vědění, koncentrující se ve vidinu pansofie – což je filozofický koncept, usilující o soudržnost a prohlubování poznání. Dílčí cesty světla jsou v Komenského podání i vírou v gradující progresivní linearitu lidských dějin – vzestup lidstva, který směřuje k vyšším etickým a teologickým kvalitám (mimo jiné k tzv. panharmonii), návazně se završující přechodem v království nebeské.
Komenského současnost – doba třicetileté války a pokračující rekatolizace na našem území ­ začala být označována (nejen kvůli Jiráskově dílu) za „temno“. Tento termín měl evokovat represe, útisk a zpátečnictví. Obdobného označení se kdysi v evropské historiografii dostalo i celému středověku. Osoby, v minulosti všelijak údajně bránící pokroku, se dočkaly přízviska „tmář“. Nebudeme daleko od pravdy, uchopíme-li motivace tvůrců a uživatelů zmíněných výrazů coby úsilí o účelové pojmenování protivníků, kteří se v jejich očích jevili jako nepřátelé civilizačního pokroku.
V oblasti umění se ke světlu vážou některé lidské atributy, související s rozpoznáváním, životem a smrtí, zbožností a významnou roli též hrají kontrasty nebo naopak splývání světelných záření.
Dante Alighieri učebnicově pracuje s pozdně středověkým pojetím nebeských sfér ve svém nesmrtelném veršovaném díle Božská komedie. Stoupáme-li s Dantem očistcem k prosvětleným nebesům, blížíme se do ráje. Naopak do potemnělého pekla v knize přítomný Vergilius spolu s hlavním hrdinou sestupují a utrpení vidí tím horší, čím hlouběji se nacházejí. Na této vertikální ose peklo-očistec-ráj nalezneme stopy světla všude, nikoliv ovšem ve stejné míře. Jeho distribuce zde není rovnoměrná, ale podléhá vzestupnému uspořádání této kosmické stupnice a z ní plynoucích charakteristik. V pekle se hovoří o světle „matném“, „oněmělém“ či „zhynulém“, oproti tomu v ráji nacházíme světlo „věčné“, „nejvyšší“ a „vznešené“.
Byli však tací, kteří zmíněnou dichotomii převrátili. Samotný Shakespeare předkládá noc jako žádoucí kulisu, poskytující útočiště milencům Romeovi a Julii. Teprve až denní světlo obnaží bolestnou sociální konstelaci znepřátelených rodů Kapuletů a Monteků, aby se v plné míře podtrhla nepatřičnost lásky proslulé dvojice.
Z řad spisovatelů si se světlem velmi široce zahrávál i Edgar Allan Poe. Ve svém kvazivědeckém pojednání Heureka, jež provokativně označil za „báseň v próze“, považuje světlo vedle tepla a magnetismu a dokonce i duchovnosti za kanál, skrze nějž se emanuje jakýsi tajemný (zřejmě metafyzický) éter. Náměty pro psaní knihy nachází mystifikátor Poe údajně jako vzkaz v lahvi, která měla připutovat z daleké budoucnosti, kdesi v temném moři. Ono „mare tenebrarum“, jak jej nazývá, též slouží jako protiklad k jinému sugestivnímu literárnímu obrazu­ „oceánu nevýslovného jasu“ v Poeově povídce Eleonora.
Kontrasty temnoty a jasu jsou „posedlé“ i dějiny malířství. Za všechny jmenujme proud nazývaný „tenebrismus“. Tento osobitý styl (vedle umírněnějšího šerosvitu) dopracoval až na samou hranici možného, jak nehybnou matérií olejomalby zachytit emotivní scény prosycené světlem, které jakoby vyzařovalo přímo ze samotných postav na přítomném pozadí temnoty. U některých Caravaggiových pláten získává pozorovatel dojem, že je před ním vystaven plastický reliéf zářivých postav, vynořujících se z hmoty neurčité temnoty. Mnohem pozdější „luminismus“ vyskytující se v krajinomalbě zase evokoval melancholické přírodní scenérie, magicky ozářené nízko postaveným sluncem.
Jiní světlo využili jako platformu ke zprostředkování poselství. V době renesance vytvořil Fra Angelico nápaditý výjev Zvěstování, kde světlo dostává specifický, zcela přiznaně spirituální účel. Ze slunce (které je v některých starozákonních výkladech ztotožněno se samotným Bohem) selektivně sahá přímý paprsek až k Panně Marii. V jeho trajektorii spatřujeme Ducha svatého jako letící holubici, kterou vypustily tajemné sluneční dlaně. Paprsek zde vystupuje jako spojnice, provazující posvátné s profánním.
Uměleckými, až filozofickými prostředky uchopili v minulosti někteří autoři i umělejší zdroje světla. Český spisovatel Jakub Deml ve své knize Zapomenuté světlo píše: „Není nic smutnějšího než lampa za bílého dne, kterou zapomněli zhasnout.“ Ovšem ještě naléhavější obraz téhož vypracoval svérázný německý filozof Fridrich Nietzsche. Oznamujíc „smrt Boha“, hovoří o šílenci, který se za denního světla vydá s lucernou na tržiště, aby na přítomné vykřikoval, kam že se ztratil Bůh, a ti mu odpovídali, jak nejcyničtěji dovedli. Nietzscheho scéna má svůj předobraz ve starověkém filozofu Díogenovi ze Sinópé, jenž pro změnu obdobně svítil lucernou za dne v athénských ulicích, aby hledal „čestného člověka“. Ve všech třech případech dohání čtenáře pocit nepříliš specifikované marnosti, který mají evokovat provokativní scény, doplněné neškodným paradoxem – umělým světlem během dne. Skoro se chce říct, že v těchto replikách nacházíme cosi úmyslně rouhačského ve smyslu vědomého, někdy až teatrálního znevažování přirozené denní přítomnosti světla.
Věnujme se nyní Goethově teorii barev – ta je v posledku i vymezením vůči Isaacu Newtonovi a jeho studii Optika. Na rozdíl od německého básníka Newton velmi správně průkopnicky analyzoval paprsek světla, když jej prosvícením průhledného hranolu rozštěpil do základních barev. Je ironií dějin, že právě tento anglický zanícený věřící v podstatě odkouzlil světlo a učinil jej mechanickým předmětem zkoumání fyziky. Zatímco Newton považoval světlo za proud částic, jeho současník, nizozemský astronom Christiaan Huygens zastával tezi, že jde o vlnění. Newton tak podpořil v dějinách opakující se podezření, že světlo se pohybuje, pročež je věcí mechanickou a lze tedy měřit jeho rychlost.
Takový předpoklad již ale nazrával dříve, fyzikálnímu zkoumání podrobil světlo už Galileo Galilei – ten se svým pomocníkem zamýšlel změřit rychlost světla za pomocí přesýpacích či vodních hodin a luceren. Vzdáleni si na dohled pokoušeli se postihnout časový rozdíl mezi signalizujícím a pozorovatelem. Netřeba dodávat, že naivní pokus byl předem odsouzen k nezdaru, třebaže se Galileova intuice ubírala správným směrem.
Tak trochu bokem stál již René Descartes. I ten se zabýval optikou, ovšem rychlost světla považoval za okamžitou. Účinek světla přirovnal ke slepcově holi. Podnět z jednoho konce hole dává okamžitý impuls držící dlani, podobně jako se podněty z okolí přenášejí k naším očím díky světlu.
Mikuláš Kusánský využil popisu pozemského světla k analogickému výkladu svých názorů na metafyziku. Tvrdil, že světlo se nám ukazuje pouze prostřednictvím osvětlených předmětů, nikoliv samo o sobě. Funguje tedy jako moc pozorovat náš svět, z čehož se odvíjí Kusánského obdobný předpoklad, že bytí je možno reflektovat prostřednictvím naší mysli;­ zde je řeč o světle intelektuálním. Světlo v teologově díle se projevuje jako jeden z atributů, konstituující pojivo Boha (u něhož nalezneme světlo nejvyšší) a stvořeného světa.
Typicky scholastickým způsobem se nad světlem zamýšlel sv. Tomáš Akvinský. V proslulém spise Summa theologica dochází k závěru, že světlo musí být nehmotné. Zřejmě si všímá, že křížící se paprsky navzájem nekolidují, ale pokračují každý svou cestou dál. Argumentuje, že hmotná tělesa nemohou být najednou v totožný čas na stejném místě. Svou hypotézu také opírá o poznatek, že slunce ráno ozáří zemi okamžitě, jeho difuze světla tak prý není lokální pohyb těles.
Téma povahy světla bylo živé už v době antiky. Filosof Empedoklés tehdy postuloval, že i ze samotných lidských očí vychází světlo (a to nikoliv jen odrazem, nýbrž z ohně, planoucího uvnitř), což umožňuje zraku fungovat. Vedle Empedokla se setkáme s úvahami Ptolemaia či Euklida a řady dalších, ostatně již tehdy se rodí termín „optika“. Vyvstaly tehdy důležité otázky, zda je světlo nehmotné a zda je průhledné.
Na opačné straně časové osy zaujímá v dějinách světla zvláštní pozici teorie relativity; obecná teorie relativity pomyslně zotročila světlo, když jej podrobila moci gravitace. Speciální teorie relativity naopak světlo, respektive jeho rychlost předkládá jako výjimečný nedostižný bod, pohybující se konstantní rychlostí.
Na naše kulturní pojetí světla má samozřejmě fundamentální vliv starověk, v evropském případě zejména bible. Belgická religionistka Bénédicte Lemmelijnová říká, že biblické chápání světla má zejména etický rozměr. Ve své studii Light and Darkness: From Reality to Literature dokládá, že především ve Starém Zákoně světlo úzce souvisí s Bohem, štěstím, moudrostí, vzestupem či spásou, kdežto temnota je ekvivalentem utrpení, neštěstí, ignorace, zajetí, smrti či úpadku. Řečeno jinými slovy: světlo a temnota evokují dobro a zlo. Co možná překvapí, je fakt, že Lemmelijnová prezentuje biblickou temnotu coby něco víc než jen nedostatek světla, starozákonní myšlení považuje temnotu za autonomní substanci.
Křesťanské paradigma vztahuje světlo i na hraniční kameny pozemských dějin. Časový interval stvoření světa je na začátku vytyčen knihou Genesis pověstným „fiat lux“ (budiž světlo), naopak závěr vymezují novozákonní eschatologické události, provázené obskurními nebeskými jevy jako zčernání slunce nebo pád hvězd. Světlo dává o sobě vědět nejen na prahu posledního soudu, ale obecně se v Písmu či v křesťanských kázáních nejednou objevuje jako „světlo spravedlnosti“. Světelná zář se také měla pojit s některými zázraky.
Návazně pak křesťanská ikonografie vědomě zachází se světelnými aureolami jako znakem vyšší duchovní kvality v případě svatozáře světců či mandorly (posvátná aura, která obepíná celou postavu) ­ ta dokládá obdobné smýšlení i u jiných civilizací, neb se s ní setkáme též v hinduismu či buddhismu. Ostatně ve Zjevení Jana nalézáme přímo „ženu oděnou sluncem“ a i když se konkrétní výklady všelijak liší, shodují se na tom, že jde o spirituálně exponovanou entitu. V 1. listu Janově se dokonce dovídáme, že „Bůh je světlo a není v něm žádná tma.“ Logicky se nabízí dodat, že ďábel bývá nezřídka uváděn jako „kníže temnot“.
V této souvislosti neopomeňme ani tolik známý Platónův mýtus o jeskyni; stíny, předstírající být skutečnými věcmi, činí z pozorovatele vězně, kterýžto přežívá v iluzi. Je-li vězeň následně vyvlečen z jeskyně, která slouží jako hlediště i jeviště tohoto stínového divadla, těžko může být schopen okamžitě přivyknout svitu slunce, jež v příběhu ztělesňuje hlubší či nové poznání. Musí se postupně adaptovat pozorováním vodní hladiny či měsíce a hvězd.
Pokračující novoplatonismus, jehož některé aspekty se přímo přenesly do středověku, nepřímo i do dnešní doby, operuje s esteticko-duchovním termínem „fontána světla“ coby jednoho z obrazů božské bytosti. Další široké spektrum myšlení, na Platóna se napojující či z něj vycházející, směle považujme za jeden z nejsilnějších uzlů, kde se sbíhá a kříží většina kulturních imanencí světla, o kterých tento text referuje.
V kulturním milieu starověkého Řecka je mimo filozofa Platóna potřeba zmínit i představy o bohu Apollónovi, jenž svým (slunečním) světlem do světa vnáší „harmonii, pořádek a krásu,“ jak uvádějí Jan Royt a Hana Šedivá ve svém Slovníku symbolů. Kromě toho má Apollón schopnost osvěcovat temnou budoucnost. Setkáváme se tak i se světlem, symbolicky prostupujícím rovinami času.
Snad díky kombinaci křesťanských reminiscencí a vrozeného modu vivendi člověka-živočicha (světlo jako bezpečí, tma jako nebezpečí) se v řadě evropských jazyků propojila (ne)přítomnost světla s etickými znaménky. Narazíme tak na okřídlené obraty: černý pasažér, šedá ekonomika, světlá stránka věci etc.
Negativní externalitou této setrvačnosti je, že kontinuálně přežívající sémantika barev či odstínů jako hodnotových stupňů vyvěrá i ve velmi iracionálních kontextech. Snad vůbec nejbizarněji zacházeli s tímto binárním rámcem světla a temnoty někteří rasisté. Samotný Kant neváhal stupňovat lidské rasy podle odstínů kůže, kdy bělochy označil za nejlepší. Právě zde se naplno vyjevuje nebezpečí, jež plyne ze vztahu primordiálního a kulturního nazírání na světlo a temnotu, v podobě vznikání falešných předsudků.
Rozvinutá expozice pokrývá jen špičku ledovce tématu, respektive pouze letmo načrtává některé jeho kontury. Těžko se lze ubránit podezření, že ono tušení imaginárního a kladného obrazu světla vyvěrá z instinktivního nastavení lidských bytostí, podmíněného miliony let trvajícím evolučním procesem (jen samotné množství serotoninu v lidském těle značně koreluje s kontaktem se slunečními paprsky). Bylo by ovšem příliš snadné se s takto banálním vysvětlením zcela spokojit. Myšlené světlo otevřelo v minulosti nesčetněkrát nové obzory; jak nahlížet na aspekty života, které přesahují člověka, jak se do nich vmýšlet ještě hlouběji či jak je uchopit jejich abstraktní povaze navzdory.
Vždy zde budou samozřejmě existovat protichůdné příklady, revoltující proti zmíněnému; tma, poskytující útočiště lásce, které není přáno, nebo obětem pronásledování atp. Najdou se i jevy deviantní, které parazitují na komplexní symbolice světla, jako právě roubování rasistických argumentů.
I v dnešní době nalezneme příklady civilizačního užití světla. Astronomické rozměry a vzdálenosti se pokoušíme chápat v délkách „světelných let“, v obřích metropolích válčíme se světelným znečištěním a hledět na hvězdy se stává privilegiem, umělé světlo obrazovek a displejů nás pojí s virtuálním světem, podsvícené billboardy coby reklamní smog okupují náš veřejný prostor a sluneční svit je pro nás stále důležitějším zdrojem energetiky. V podstatě jde o gradaci tisíce let trvajícího procesu: člověk v pravěku ovládl oheň a částečně se tím vymanil ze světa určeného cykly dne a noci. Navazující dějinný progres, vedoucí přes pochodně, svíce či petrolejové lampy, nelítostně završilo zavádění elektrického proudu. Umělé osvětlení v uniformních prostorách průmyslových provozů pak člověku již vůbec nedává odpověď na otázku, zda je vnější okolí ponořeno do tmy, nebo zda je pravé poledne.
Symbolika světla, přežívající v hlubších vrstvách historického podloží, ukazuje, že svit v evropském civilizačním myšlení a imaginaci zastřešuje jistou (třebaže neúplnou a pohyblivou) provázanost mezi moudrostí, pokrokem, poznáním, pravdou, spravedlností, spásou a nadějí. Jistě bude v této významové struktuře docházet k dílčím posunům a přeměnám a jako u všech symbolů se ani zde nevyhneme vnitřnímu ambivalentnímu pnutí, zatím se však jeví (řečeno jazykem antropologie) jako nepřetržitě trvající, ze zapomenutých koutů vyrůstající, pavučina.
Snímek černé díry v galaxii M87 obletěl svět druhou dubnovou středu. Obrázku oranžového prstence se v komentářích na sociálních sítích začalo hbitě přezdívat Sauronovo oko. Ale co na něm vidíme, o čem vypovídá? Jaký má význam pro astrofyziku a je to opravdu přelomová událost?
Pozvánky na tiskové konference, konané ve stejný čas na sedmi různých místech světa, avizovaly odhalení přelomového výsledku. V obdobném duchu se nesla i vystoupení vědců a úředníků na samotné události. Jenže kromě vzletných slov o významu snímku a nějakých údajů o vzdálenosti a hmotnosti pozorované černé díry jsme se mnoho detailů o vzniku snímku a tom, co na něm vidíme, vlastně nedozvěděli.
Zastavme se nejprve u samotného přístroje, kterým byl snímek pořízen. Event Horizon Telescope (EHT) nebo též Dalekohled horizontu událostí, jak by mohl znít jeho český název, není jeden dalekohled, ale je to projekt spojující několik existujících radioteleskopů, které byly postaveny na různých místech pro účely jiných pozorování a které se po určitých úpravách dají použít ke koordinovanému pozorování na jedné vlnové délce.
Nyní je do EHT zapojeno devět antén nebo anténních soustav. Při pozorování v roce 2017, z něhož pochází zveřejněný snímek černé díry, jich však bylo k dispozici jen 8 (Atacama Large Millimeter Array a Atacama Pathfinder Experiment v Chile, IRAM 30m Telescope ve Španělsku, James Clerk Maxwell Telescope a Submillimeter Array na Havaji, Large Millimeter Telescope v Mexiku, Submillimeter Telescope v USA, South Pole Telescope v Antarktidě).
Projekt Event Horizon Telescope sám o sobě představuje milník v možnostech astronomie. Chceme-li se podívat na horizont událostí, potřebujeme rozlišení nejméně tisíckrát lepší, než jakým disponují ty největší pozemské optické dalekohledy. Vezmeme-li si za příklad Very Large Telescope (VLT) v Chile známý ikonickými obrázky otevřené kopule, z níž míří k obloze čtyři oranžové laserové paprsky systému adaptivní optiky, máme k dispozici rozlišení na úrovni několika tisícin úhlové vteřiny. To je dost na to, abychom z Brna mohli přečíst nápis SNĚŽKA na turistickém rozcestníku naší nejvyšší hory. Abychom však mohli pozorovat horizont událostí černé díry, potřebujeme dalekohled, který by nápis na ceduli přečetl, kdyby byla umístěna nikoli na Sněžce, ale na Měsíci. Takový dalekohled by ale musel být nejméně tisíckrát větší, v případě větších vlnových délek spíše deseti tisíckrát, což je oříšek konstrukční stejně jako finanční.
Jak se tedy dopracovat k dalekohledu s rozlišením na úrovni několika miliontin úhlové vteřiny? Astronomové si s tím poradili pomocí techniky, která se ve fyzice používá již přes sto let a již dovedli k dokonalosti. Tou technikou je interferometrie a místo jedné gigantické antény využívá několik malých radioteleskopů rozmístěných v různých vzdálenostech od sebe. Výhodou je, že nemusíme budovat dalekohled přes celou planetu; nevýhodou naopak je to, že namísto obrázku pozorovaného objektu dostáváme jakousi změť vln, z níž musíme obraz vykřesat. Dalo by se to připodobnit k situaci, kdy jsme v loďce uprostřed rybníka, do něhož někdo hodí osm různých kamenů. Z místa dopadu každého z kamenů se šíří po hladině vlny, které se posléze přes sebe vzájemně překrývají, různě se zesilují a ruší, a my máme podle toho, jak se naše loďka rozhoupe, poznat, jak velký kámen kam dopadl. Taková úloha pochopitelně nemá jednoznačné řešení a možností dopadu kamenů, které povedou na přesně stejné pohupování loďky, může být vícero. Dokonce v principu nekonečně mnoho.
Obdobná situace je i u rekonstrukce obrazu interferometrického pozorování. Zdá se proto stěží uvěřitelné, že se to týmu EHT povedlo, snadné to rozhodně nebylo. Aby se vyloučilo jakékoli možné ovlivnění výsledků metodou zpracování nebo podíl lidského faktoru, pracovali na rekonstrukci obrazu zcela nezávisle čtyři týmy pomocí dvou zcela odlišných metod. Když pak porovnali své čtyři obrázky, k vzájemnému překvapení zjistili, že sice nejsou úplně stejné, ale na všech čtyřech jsou jasně patrné základní rysy, jak je známe z konečného obrazu.
Tím se dostáváme k otázce, co na onom oranžovém obrázku vlastně vidíme? Na první pohled zaujme světlý kruhový útvar, který je ve spodní části více zjasněný a který obklopuje tmavou středovou oblast. Ta tmavá oblast ve středu, to je takzvaný stín černé díry nebo též její silueta. Zde se vskutku díváme přímo na horizont událostí, z nějž nepřichází žádné světlo. Střed snímku ovšem není úplně černý, neboť horizont událostí je obklopen řídkým plynem, který září a část tohoto záření může uniknout a doputovat až k Zemi.
Jasný prstenec okolo stínu je zapříčiněn existencí tzv. fotonové orbity. To je něco, co mají pouze černé díry (případně nějaké extra exotické objekty alternativních teorií, které by se černým dírám podle klasické teorie relativity podobaly), jejichž silná gravitace projevující se silným zakřivením prostoru způsobuje nápadné ohýbání světelných paprsků, tedy zakřivení drah fotonů vyzářených plynem.
Fotonová orbita je místo, kde je toto zakřivení drah fotonů již tak extrémní, že nalétávající částice světla oběhne několikrát dokola černou díru, než je buď nasměrována na horizont událostí, nebo opět propuštěna a odlétá pryč v nějakém jiném směru, než z jakého přiletěla. Protože fotonová orbita tímto způsobem zachytává světlo přicházející k ní z mnoha směrů, které posléze pouští pryč, jeví se jasnější než okolí. Umocněno je to tím, že z prostoru pod ní přichází jen velmi málo záření, většina ho skončí v černé díře. Fotonová orbita tak tvoří hranici stínu černé díry.
Zjasnění viditelné ve spodní části snímku je způsobeno kolektivním pohybem plynu okolo černé díry. Všechno ve vesmíru má nějaký moment hybnosti, a tudíž má tendenci spíš obíhat okolo těžších těles po kruhových nebo eliptických drahách než se rovnou srážet čelo na čelo. To je i případ plynu, který na černou díru padá. Během svého pohybu směrem k horizontu událostí se točí dokola okolo černé díry a funguje tu Dopplerův jev.
V části snímku, v níž se plyn pohybuje směrem k Zemi, ho vidíme zářit intenzivněji než v části snímku, kde se pohybuje ve směru opačném, tedy od Země. Na základě výpočtů, počítačových simulací pohybu plynu a částečně i na základě dřívějších pozorování předpokládáme, že plyn obíhá okolo osy, do níž je orientován výtrysk a která by měla být totožná se směrem orientace vektoru momentu hybnosti černé díry (čili též jakési osy její vlastní rotace). Pak jsme z obrázku s to vyvodit, že černá díra i plyn se otáčejí po směru hodinových ručiček dle pravidla pravé ruky ­ palec ve směru osy rotace, prsty ukazují směr.
A proč je obrázek oranžový? Jde především o dojem. Odstín barvy v různých místech obrázku vyjadřuje pouze množství zářivého toku, které z daného místa vychází. Barva tak nevyjadřuje nic konkrétního, obrázek by stejně dobře mohl být modrý nebo růžový, nejsprávněji by však měl být prostě černobílý. Jenže uznejte, kdyby autoři použili černobílou paletu, působil by obrázek tak magicky?
Stejně jako jedna vlaštovka jaro nedělá, ani jeden snímek černé díry, ještě k tomu dosti neostrý, nezpůsobuje žádnou revoluci v poznání těchto objektů. Už jen proto ne, že je na něm vlastně přesně to, co se dle teorie obecně čekalo. Možnosti Event Horizon Telescope ale nejsou ještě zdaleka vyčerpány. V zásobě je černá díra ve středu naší galaxie, na jejíž obrázek se můžeme těšit vzápětí, zpracovávají se data z pozorovací kampaně roku 2018 a připravují se pozorování na kratších vlnových délkách a s více zapojenými radioteleskopy. Do budoucna se tedy můžeme těšit jednak na mnohem ostřejší snímek černé díry M87*, a zejména na dlouhodobější pozorování pohybu plynu poblíž horizontu událostí. To by nám, jak doufáme, mohlo konečně napovědět něco o způsobu, jakým se formují ony extrémně energetické výtrysky a odkud se jejich energie bere.
Další fakta a souvislosti přineseme v červnovém Vesmíru.
Znáte to – útrpná procházka po suburbii města, snaha dostat se do volné krajiny dlouho nevychází, sériové řadovky se dál a dál kroutí nesmyslnými směry, k tomu je třeba nesnesitelné vedro a do první osvěžovny je to jenom pět minut – ale autem. K tomu například dorazí prudká letní bouřka a stroj na zachycování a prudký odtok vody najednou vychrlí tisíce kubických metrů vody do nejbližší rokle, kde – pokud se vám již podaří dostat se ze sevření nudné suburbie – přicházejí bleskové povodně hodné srovnání s příchodem monzunu do Pacifiku.
Pokud se vám toto všechno podaří přežít, v nejbližší hospodě se zotavujete z prožitého utrpení a přemítáte, jak je to možné. Jak to, že znovu a dokolečka vznikají celé čtvrtě bez jakékoliv návaznosti na krajinný kontext, základní sociální a antropologické poznatky. A také jak je možné, že jsou na takových místech lidé pořád ochotni žít?
Za nerespektování místních specifik by přitom developeři neměli dostat „přes ústa“ jen od mnohdy ošálených nových obyvatel, ale i od starousedlíků. Poškozený horizont, nestabilní mikroklima, neprůchozí krajina, oblaka exhalací a časté prudké povodně zaplavující i starou zástavbu – to všechno je účet za nepříliš chytré zastavování krajiny bez rozmyslu a hlubší znalosti kontextu. Tyto chyby se již několik desetiletí opakují; doplácejí na to kromě krajiny také nejcitlivější skupiny obyvatel (děti a senioři), pro které se podobná místa stávají regulérní sociální i fyzickou pastí.
Cílem plánování rozvoje měst by mělo být mimo jiné vytvořit místo, které je environmentálně udržitelné a životaschopné, tj. kde se lidé cítí dobře a kde rádi tráví čas. Toho nelze docílit hledáním pouze technicistních odpovědí na konkrétní zadání. Naopak, k rozvoji měst a urbánnímu plánování je třeba přistupovat jako ke komplexnímu problému, který vyžaduje dlouhodobou vizi, využívání adekvátních plánovacích, technických i metodologických nástrojů (např. GIS), a jehož řešení by mělo být ze své podstaty mezioborové.
Moderní urbanismus, tak jak ho dnes známe (nemluvíme zde o jeho starších podobách daleké historie – Egypt, Mezopotámie apod.), je charakterizován mezioborovostí, nebo k němu minimálně má značnou predispozici. Přesto nejsou obory, které se urbánnímu prostoru věnují (historie, sociologie, antropologie, ekonomie, krajinná ekologie, ekologická psychologie, politologie apod.), příliš často propojeny a zahrnuty do urbanistického procesu. Často za to může přetrvávající mezera mezi vědeckým, profesionálním (aplikovaným), ale také uměleckým porozuměním jednotlivých oborů – oborová ješitnost a strnulost, která často ztěžuje až znemožňuje vzájemnou spolupráci.
Tradiční překážkou je například vzájemná nedůvěra dvou skupin oborů, tradičně vnímaných jako „humanitní“ a „přírodovědné“ (typicky například biologie a kulturní antropologie). Poznatky zástupců humanitních oborů (sociologie, antropologie, politologie atd.) bývají často zlehčovány, jejich závěry bývají viděny jako zjednodušené a zdánlivě příliš triviální. Bývají také často vnímány jako překážky a omezení ve srovnání s jednoznačnými, exaktními výsledky.
Výsledkem bývá snaha humanitních oborů napodobovat „hard science“, čímž jsou tlačeny do pozitivistických metod a popírají svou největší devízu – kvalitativní analýzu „objektivně“ nezachytitelných a často lokálních jevů. Naopak přírodovědným oborům bývá vytýkán již zmíněný technicistní rozměr řešení, který nemusí ladit se socio-kulturním kontextem, do kterého je toto řešení dosazováno.
„Problém“ města (nebo obecněji lidského sídla) a jeho rozvoje přitom mnoho zdánlivě nesouvisejících oborů přímo fyzicky spojuje – město je jak biologickým (a oproti tradičnímu přístupu často velmi bohatým) prostorem, tak skladištěm různých lidských konceptů, artefaktů – „umělé“ s „přirozeným“, nebo tradičněji „příroda“ a „kultura“ v něm splývá v nerozlišitelný celek.
Jinou obvyklou překážkou tvorby mezioborových urbanistických projektů je snaha o maximální snížení nákladů. Urbanistické projekty či studie pak často bývají „oholené na kost“ a pro širší mezioborový tým, který by se na řešení podílel, nezbývají finance. Přitom je již dlouhou dobu známo, že ploché plánování, které opomíjí širší kontext, vede posléze ke značným problémům. Typicky špatnými příklady jsou na našem území jak některé exemplárně chybné ukázky socialistického urbanismu (sídliště „ v lese“ – Rovná, Rotava, Adamov), tak porevoluční obří území urbánní kaše (např. Velké Přílepy u Prahy, Jesenice), kdy došlo díky masivní a nekvalitní zástavbě až ke kolapsu i krachu celých obcí.
Mezioborový design rozvoje měst, projekt (TL01000025) Institutu evaluací a sociálních analýz, finančně podpořený Technologickou agenturou České republiky (TA ČR) vychází z přesvědčení, že už podobným nonsensům nechceme dál pasivně přihlížet. Zkušenosti ze zahraničí a z velkého množství obcí i měst dávají vzniknout metodě, která by v důsledku mohla přispět jak k posílení kritického myšlení při designování nové zástavby (pro „developery“, projektanty, architekty), tak k nastavování pravidel územního rozvoje (pro obce).
Pokusů, jak propojit zdánlivě nepropojitelné obory a získat tak informace jaksi navíc, nad rámec běžné hloubky poznání (známý a popsaný princip emergence), je celá řada.
Náš přístup vychází z principu lokální příslušnosti fenoménů (a ten vychází z potřeby vytvářet řešení nebo rámce šité na míru konkrétním místům). Sociální, urbánní i krajinné jevy se dějí někde, na různých škálách a překrývají se; místo překryvu je pak zároveň místo, které lze nahlížet „přirozeně“ mezioborově. V praxi se jedná o různě strukturované mapové vrstvy spojené s databází pečlivě vybraných proměnných, které mají v rámci jednotlivých oborů největší výpovědní hodnotu (v případě sociologie např. demografická struktura, dostupnost služeb apod., v případě krajinné ekologie úroveň ekologických služeb „poskytovaných“ krajinou). Na analýzu stavu navazuje různě věrohodná predikce (věrohodnost samozřejmě záleží na kvalitě dostupných dat).
Výsledným evolučním článkem našeho projektu nebude obří hromada dat nebo složitá a obtížně pochopitelná metodika. Vyvíjíme webové rozhraní, založené na strojové analýze dat a strojovém učení. Proces spojování dat jednotlivých oborů bude z větší části automatizován; v přehledné a ucelené formě poskytne rámec lokálně platných pravidel, dle kterých by se územní plánování nebo nový suburbánní design měl řídit. Vše na základě mezioborové spolupráce. Situace, kdy člověk beznadějně bloudí nesmyslně strukturovanou nudnou zástavbou nebo kdy bleskové povodně ničí vesnice přiléhající k novým suburbiím, by se pak nemusela opakovat.
Jak k tomu všemu přispěje umělá neuronová síť?  Jak docílíme toho, aby nevzniklo další „Jáchyme, hoď ho do stroje“ produkující bizarní a/nebo neuchopitelná či příliš obecná doporučení?
V první, již probíhající učící fázi se algoritmus učí na příkladech špatné i dobré praxe. Bohužel, na našem území je výrazně častější ten první příklad – urbánních celků, které se potýkají často s výraznými environmentálními i urbanistickými problémy, je mnoho. Abychom vybředli z české deprese, jsou do učící fáze zahrnuty i příklady dobré praxe ze zahraničí, často velmi blízkého (Rakousko, Německo). V druhé fázi je algoritmus „vypuštěn“ do světa volně dostupných internetových zdrojů včetně satelitních dat programu Sentinel II, aby byl vzápětí opět „vypuštěn“, tentokrát již do praktického, přízemního terénu pilotních města vesnic. Pilotní města přitom budou probádána i „analogově“ živým mezioborový týmem –ověříme tak, jestli je náš „CML“ připraven na ostrý provoz.
Neplánujeme ale vlastně umělé zásahy do organismů měst a vesnic? Jak to, že to jinde funguje samo, bez umělých inteligencí a mezioborových výzkumů a syntéz?
„Chytře“ fungující, trvale udržitelná města a vesnice lze na našem území spočítat téměř na prstech jedné ruky; blízké zahraničí je na tom však o dost lépe. Multidisciplinární přístup k rozvoji suburbií a měst je již několik desetiletí doménou spíše západoevropských zemí. V případě menších obcí s kontinuálním, staletým vývojem probíhá často „automaticky“; zkušenosti s krajinou jsou často předávány mezi generacemi. Tím nechceme naznačovat, že by obdobná sídla například v Rakousku nebo Německu netrpěla chronickými problémy venkova nebo malých, relativně izolovaných lokalit. Oproti obcím v ČR ale mají často robustnější vazby a mechanismy, které je chrání před demografickými nebo environmentálními výkyvy (například vyšší krajinnou heterogenitu, lépe strukturovanou novou zástavbu, štědřejší a „chytřejší“ sociální služby).
V ČR byl tento systém s dlouhou tradicí zničen a nahrazen centrálním plánováním a dodnes se zásadněji nevzpamatoval; opakujeme omyly, kterým lze snadno předejít. Chceme přispět k opětovnému zavedení kontextu, hlubšího poznání a udržitelného urbánního a krajinného designu do našich měst a vesniček. Možná nakonec výstupy CML už ani nebudou potřeba. Nebo třeba také budou – v obřích, složitých sídlech 21.století nahradí „common sense“, který se vzrůstající komplexitou evidentně ztrácí dech.
Boom! Tak se anglicky přepisuje hlasový projev kakapů sovích (Strigops habroptila), velkých nelétavých papoušků z Nového Zélandu, příslušníků stejného druhu, jako populární Sirocco (viz článek). Díky svému letošnímu boomu budou kakapové ve své pravlasti brzy slyšet stále častěji, tedy pokud se pro nové přírůstky najde dost bezpečného prostoru. Na ostrově Whenua Hou jim totiž začíná být poněkud těsno.
Ještě před pár dekádami museli ochranáři řešit docela jiné starosti. Kakapové se na novozélandské „pevnině“ (dvou hlavních ostrovech) nezadržitelně blížili k tomu, co potkalo již pět desítek druhů původních novozélandských ptáků před nimi, tedy vymření. Způsobilo to nejen gurmánství lidí, ale i mlsné huby jimi dovezených lasicovitých šelem a krys. Pokus z konce 19. století – přesídlit kakapy na ostrov mimo dosah těchto predátorů (Tau Moana, Resolution Island) – skončil fiaskem, protože do vysněného azylu pronikli hranostajové a během šesti let tamní populaci kakapů vyhubili. Kakapové postupně mizeli – nejdříve vymřeli na Severním ostrově, na Jižním pak v jednu chvíli zbývalo posledních 18 jedinců, a to všichni samci (samičky totiž padly za oběť šelmám, když seděly na vejcích).
V roce 1977 však byla objevena poslední početnější populace na Stewartově ostrově, a tak se rozeběhl záchranný program, jehož zatím jen lehce ochmýřené plody ochranáři mohou nyní sklízet – počet žijících kakapů se díky letošnímu rekordnímu přírůstku 72 mláďat vyšvihl na 214. Toto číslo se zřejmě ještě o něco zmenší kvůli nepříjemnému onemocnění (aspergilóze), to však nic nezmění na tom, že letošní sezona byla zcela mimořádná.
Vedle nového bydla samozřejmě musí nové přírůstky, dosud vedené pod kódovým označením, dostat řádné jméno. První dvě narozená mláďata je už mají – Waikawa-2-A – která se narodila vůbec jako první v historii v lednu – byla pojmenována právě po tomto měsíci – Kohitātea (maorsky leden), Tewhiri-1 pak říkají Tōmua (maorsky být brzy).
V reakci na teroristický útok v christchurchské mešitě pak získal jméno i sourozenec Kohiātey z druhého hnízdění, který se narodil hned po události, a to Kotahitanga, což je maorsky jednota či solidarita. Asi není potřeba dodávat, co k tomu ochranáře vedlo.
Dosavadní rekord přitom držel rok 2016 se 47 mláďaty, z nichž 34 přežilo první týdny života. Před touto sezonou ochranáři odhadovali, že by samice mohly naklást až 150 vajec, z nichž by se mohlo narodit 30–50 mláďat. Skutečnost ale překonala i jejich neoptimističtější představy – vajec bylo nakonec 249 a vylíhlo se z nich hned 86 mláďat. Čím to? Jednak těžila kakapí populace z předchozích plodných let, takže bylo dost dospělých samic (50 na dvou hlavních kakapích ostrovech), jednak se urodilo nebývalé množství plodů stromů rimu (Dacrydium cupressinum), který kakapům určuje, jestli se mají pustit do páření – pustily se do něj téměř všechny samice (48) – a to opravdu naplno, nadprůměrně velikými snůškami.
Sezona navíc začala oproti dřívějším letům velmi brzy – k prvnímu páření (mezi samičkou Pearl a samcem Bossem) došlo již 18. prosince, 2. ledna byla snesena první vejce (samičky Waa a Waikava) a první mládě (Waikawa-2-A-2019) se pak vyklubalo již 30. ledna – o celých 18 dní dříve než dosavadní nejranější ptáče. Právě to vedlo ochranáře k odvážnému rozhodnutí – pokusit se samice přinutit k druhému hnízdění (že toho schopné jsou, prokázal již rok 2016). Tentokrát se tedy nespokojili jen s tím, že samicím odebírali vejce k inkubaci. Některým z nich ani vylíhlá mláďata do hnízda nevrátili, a hnízda samotná po nakladení všech vajec zničili.
Samice se poslušně vrhly do dalšího páření a mnohé podruhé zahnízdily. Na konci února se pak narodilo první mládě z druhého hnízdění - Pearl-2-B (kódové označení znamená, že jde o druhé mládě samice Pearl, pocházející z druhého hnízdění). Odebraná mláďata byla částečně odchovávána uměle, s vydatnou pomocí zaměstnanců Aucklandské zoo a Dunedinské zvířecí nemocnice, ovšem vždy ve skupinkách, aby nedošlo ke stejnému „průšvihu“ jako u Sirocca a Sindibada, kteří si vtiskli člověka jako svůj druh. Několik z nich ochranáři pak pokusně podstrčili náhradním matkám, které zahnízdily později a druhé hnízdění by již nejspíše nestihly. Ještě 19. dubna pak usedla na (ovšem neplodná) vejce samice Solstice. Sezóna byla tedy mimořádná i svou délkou.
S vážností k problému ochranáři přistoupili již před sezonou – na konci listopadu kakapí jinochy (jedním z nich byl i „Attenborough“) pro jistotu přesunuli mimo centrum dění, na ostrov Te Kakahu. Nešlo přitom o jejich mravní vývoj. Kakapí puberťáci totiž o páření projevují zájem sami, bohužel však samice, které podlehnou jejich svodům, kladou pouze „neplodná“ vejce, a výrostci obecně překážejí a snižují tak hnízdní úspěšnost.
Podíl oplozených vajec ovšem není nijak závratný ani bez motajících se dorostenců, pohybuje se okolo padesáti procent, což je zřejmě důsledek malé genetické variability způsobené populačním poklesem – více informací by mělo přinést celogenomové sekvenování. Aby ochranáři poměr zdravých vajec zvýšili, samičky na ostrově Whenua Hou letos oplodňovali i uměle. Samec Sindibad se tak možná poprvé dočká mláďat - jeho sperma navíc, zřejmě jako vůbec první v historii, cestovalo dronem.
Již dříve jsme psali, že díky speciálním vysílačkám mohou ochranáři sledovat nejen pohyb, ale i aktivitu všech kakapů, včetně páření či následného hnízdění.
V roce 2019 nasadili ochranáři hned dvě technologické novinky, chytrá vejce a drony. Když ochranáři seberou samici vejce, nahradí jej umělým, aby se samice nebála, že je hnízdo ohrožené predací, a neopustila jej. Jakmile se vylíhne mládě, samozřejmě opět putuje namísto umělého vejce. Protože však zevnitř umělého vejce samice neslyší ožívající mláďata, nezačne se včas připravovat na krmení. Důsledkem toho navrácená mláďata zpočátku strádají a ochranáři je musejí uměle přikrmovat. S chytrými vejci by tato starost měla odpadnout – ta totiž v pravý čas začnou známky života jevit a samice je tak v době návratu mláďat do hnízda již plně připravena.
Abychom ovšem nekončili jen optimistickou notou. Kakapové v současnosti žijí na třech ostrovech bez predátorů: Whenua Hou (Codfish Island, 1396 ha, 29 samic), Pukenui (Anchor Island, 1140 ha, 21 samic), Hauturu-O-Toi (Little Barrier Island, 3083 ha, 7 dospělých samic). Na posledním jmenovaném, a současně největším, je populace kakapů nechána napospas svému osudu – slouží jako test, jestli si kakapové jsou schopni poradit sami a rozmnožit se bez aktivní pomoci ochranářů.
V roce 1999 ale k testu došlo paradoxně ve chvíli, kdy už to organizátoři vzdali. Pro „nepřesvědčivě výsledky“ tehdy všechny samice odstěhovali na ostrov Whenua Hou. Jedna však zůstala, protože ji kvůli ztracené vysílačce ochranáři nebyli schopni dohledat (Lisa). Ona naopak neměla problém najít zbylé lekující kakapí samce, a výsledkem byla tři mláďata – samice Ellie, Hauturu a Aranga – z nichž dvě posledně jmenované stále žijí. V poslední veleúspěšné sezoně roku 2016 Lisa nakladla další tři vejce, ale žádné mládě se z nich nevyklubalo. Letos se pak pářila znovu (s Lesterem), tentokrát však ani nezačala hnízdit. Možná už je Lisa příliš stará, koneckonců ji ochranáři objevili již před 37 lety. Ostatních šest samic pak nejevilo zájem ani o páření. V půlce února tak ochranáři rezignovaně ostrov Hauturu odstranili z tabule na dveřích lednice.
Lidské hrátky s psími geny přinášejí u psů žádané barevné kombinace, ale i handicapy. Co je zajímavé, líbivé, nemusí být zdraví prospěšné.
Křížením a šlechtěním psích plemen lidé získali jejich rozmanité podoby. Potomci vlka se proměnili (k nepoznání) ­ co do povahových vlastností, velikosti a stavby těla i zbarvení. Ruku v ruce s těmito proměnami však kráčí také zvýšené riziko více či méně závažných onemocnění.
„Co se týče konkrétně zbarvení, stala se v poslední době trendem snaha mnohých chovatelů šířit módní a žádané zbarvení merle, a to i u plemen, jimž přírodou dáno nebylo. Zdravotní rizika přinášejí ve všech případech,“ upozorňuje Markéta Dajbychová, zakladatelka společnosti Genomie zaměřené na genetiku zvířat, primárně psů.
Zbarvení merle se projevuje typickou tygrovaností, kdy se místa smíšeného nebo ředěného pigmentu střídají s místy neředěné základní barvy. Zesvětlené znaky jsou rozložené nerovnoměrně. Projevem merle může být i specifické zbarvení očí. Konkrétně jedno oko nebo obě jsou modré, někdy může mít modrou barvu jen část oka.
„Merlování“ vzniklo v přírodě jako genová vada slučitelná se životem. U některých psů mohla míra merle přejít až téměř do bílé či zbarvení harlekýn. Merle se přirozeně relativně rozšířilo. Dnes je merle vnímáno jako módní zbarvení mimo jiné u kolií, border kolií, jezevčíků. Dnes již bylo merle zaneseno i do plemen jako je francouzský buldoček, nebo pražský krysařík.
Řada chovatelů neuvážlivě vytváří merle jedince, aniž by znali zdravotní rizika, která merle přináší.
„Nejvíc potencionálních zdravotních potíží hrozí jedincům double merle, tedy s genotypem MM - merle homozygot. Tato varianta, ve větší míře než jiné merle genotypy, může vyvolat defekty zraku, sluchu, anomálie kostry i srdečního a reprodukčního systému. Takovíto jedinci vznikají křížením dvou merle jedinců, což se nedoporučuje,“ vysvětluje Markéta Dajbychová. Přesto podle jejích zkušeností chovatelé hledají pro svou pěkně žíhanou fenku stejně povedeného ženicha. „To je zásadně špatný přístup, nikdy by se neměli spojovat dva merlovaní,“ varuje.
Naopak, kdo se chce s jistotou vyhnout posilování genu merle u svého psa a najít pro něj vhodného partnera, může mu nechat provést genetický test. Ten odhalí i tzv. skrytý merle (hidden merle), kdy charakteristické znaky nejsou ve světlé srsti rozpoznatelné.
Výskyt močových kamenů činí dalmatiny značně výjimečnými tvory, i když v nevítaném slova smyslu. Kromě člověka a opice je totiž jediným živočichem, u něhož se – pokud známo – tato zdravotní porucha vyskytuje.
Defektní proces a jeho důsledky jsou ve všech třech případech stejné, ale stejná příčina by byla poněkud absurdní: Opice a lidé přece nejsou černě tečkovaní! U dalmatinů se však náchylnost k tvorbě močových kamenů objevila právě v důsledku mutace genů během křížení, které mělo za cíl dosáhnout atraktivní skvrnitosti. Dominantní gen, který tečky zajišťuje, má ale těsnou vazbu s genem, který je odpovědný za zvýšenou koncentraci kyseliny močové.
Shoda mezi dalmatinci, opicemi a lidmi pak spočívá v tom, že se vylučuje zvýšené množství kyseliny močové, z níž se tvoří v lepším případě jen drobné krystalky, v horším postupně nebo velmi rychle močové kameny.
„Pokud se díky preventivním opatřením nepodaří zabránit častému zadržování moči, může dojít k selhání ledvin nebo totálnímu ucpání močovodu,“ varuje „zvířecí genetička“ Dajbychová.
Jak dodává, v osmdesátých letech 20. století vznikl projekt s cílem tento defektní gen u dalmatinů vymýtit. Došlo k řízenému křížení dalmatinů s anglickými pointery, což dalo vzniknout potomstvu s nízkou hladinou kyseliny močové (LUA) a potomstvo s vysokou hladinou kyseliny močové (HUA). V chovu se dále křížili jen potomci LUA s čistokrevnými dalmatiny. Výzkumům a dalšímu šlechtění dalmatinů ale bezesporu zdaleka není konec.
Zbarvení srsti ovlivňuje produkce dvou hlavních pigmentů – eumelaninu (hnědý až černý pigment) a feomelaninu (světlý až hnědočervený, červený pigment). V této souvislosti bylo identifikováno několik důležitých genů a alel, například MC1R (Melanocortin 1 receptor), CBD103 (beta-defensin 103), ASIP (Agouti signal peptide), TYRP1 (Tyrosin related protein 1).1)
Ke značně průlomovým objevům patří například výsledky výzkumů Sheily M. Schmutzeové a jejího týmu. Gen MC1R určující pigmentaci se nachází na 5. psím chromozomu. V rámci lokusu E je známo několik alel a další ještě čekají na objevení: Alela EM je odpovědná za projev melanistické masky, EG za projev grizzle), EH za projev sable, E za tmavý pigment a e za světlý pigment. „Přirovnáme-li to k lidem, tak například alela e je příčinou zrzavých vlasů,“ uvádí šéfka Genomie s tím, že především u psů jsou funkce těchto alel již dosti detailně prozkoumány.
Genové předpoklady, které na jednu stranu určují konkrétní barvu srsti a na druhou nesou riziko vzniku patologických procesů v organismu, jsou rozmanité. Jen u některých variant je však standardem stanovené zbarvení zároveň nositelem zdravotního rizika, jak je tomu u zmiňovaných dalmatinů.
„Všechna ušlechtilá plemena mají v plemenném standardu jasně definované, jaké zabarvení srsti je u nich žádané, jaké je přijatelné a jaké vylučující. Určité barvy jsou důvodem k vyřazení z chovu, protože jsou spojeny s nežádoucími efekty zdravotními, tak i praktickými. Například u loveckých plemen nejsou obecně žádoucí nápadná zbarvení,“ vysvětluje Markéta Dajbychová.
„Dnes však již řadu předpokladů a vloh pro určité barvy umíme otestovat. Dokážeme odhalit přenašeče hnědého, žlutého, černého i modrého zbarvení, dokonce i flekatost, pálení nebo žíhání. To dává chovatelům možnost řídit a plánovat svůj chov i vytvářet nové varianty daného plemene,“ shrnuje Dajbychová současnou situaci ohledně šlechtění psů.
Odhlédněme od zbarvení, ale zůstaňme u srsti jako takové. Přesněji řečeno u fenoménu, kdy srst psovi téměř na celém těle schází. Naháčům chovatelé rovněž přišli na chuť a psí nahatost začala být zajímavá a žádaná, tudíž preferovaná, ačkoli se ve skutečnosti jedná o genetický defekt. „Třeba u čínských chocholatých psů, kterým zůstala jen chocholka na hlavě, na nohou a ocase, je chybějící srst projevem závažné vrozené formy ektodermální dysplazie, která je u homozygotů dokonce prenatálně smrtelným onemocněním.
U bezsrstých teriérů je zase nahatost následkem hypotrichózy, tedy opět  ektodermálního defektu, projevujícího se ztrátou ochlupení,“ uvádí Dajbychová.
Přitom přinejmenším někteří naháči za sebou mají dlouhou minulost – jejich anomálie nemívá vždy takové zdravotní souvislosti, aby je odsoudila k vyhynutí. Zmiňovaní čínští chocholatí psi se pravděpodobně vyvinuli z jednoho z afrických bezsrstých plemen a k nám se dostávali na čínských obchodních lodích, kde byli používáni k lovu krys. Stejně jako současní příslušníci tohoto plemene dokázali navzdory své vrozené odchylce získané z genové výbavy jiných psů strávit plnohodnotný život.
Podob nejlepšího přítele člověka stále přibývá  ­ nejen co do barev a osrstění. Markéta Dajbychová upozorňuje i na chovatelské postupy, jejichž výsledky učinily příslušníky řady plemen potencionálně neschopné přežít ve volné přírodě, bez lidské péče.
Ačkoli jsou psi původně predátoři, mnozí by se své role dokázali ujmout jen těžko. Atraktivní barevné kombinace potlačily ochranné zbarvení ­ třeba bílého bišonka by si jeho potencionální kořist těžko včas nevšimla, spíš by bišonka, coby lákavé sousto, brzy zaznamenali jiní predátoři.
Ani další malí „omašličkovaní“ mazlíčci by pravděpodobně neulovili ani hlodavce, naopak by se snadno a rychle sami stali obětí dravce nebo šelmy.
Větší psi jsou zase v důsledku šlechtění leckdy tak pomalí a neohrabaní (pro jejich milovníky roztomile), že by dohonili leda suchozemskou želvu.
I mnoho „psích obrů“ ze společenských plemen už v podstatě postrádá lovecké instinkty (paradoxně dnešní vlkodav, dále třeba doga, chrti…). Byli vyšlechtěni pro svoji zajímavost, spojenou často i s barevnými kombinacemi (pravda, o jejich návratu do skutečné přírody nikdy nikdo neuvažoval).
Lovu by nebyli schopní ani mopsi, buldoci či buldočci, boxeři a další, u nichž nebylo hlavním cílem šlechtění a křížení dosáhnout zajímavého zbarvení, ale zploštělého čenichu. Typická deformita lebky (brachycefalie) se lidem zalíbila, bez ohledu na to, že s tím tito psi přišli o výborný čich. Konkrétní gen, který odpovídá za brachycefalii, není dosud znám, ví se však, že je spojena s řadou zdravotních problémů. Paří mezi ně abnormality dýchacích cest, nedostatečné okysličování, rozštěpy patra a pysku, problémy se zuby a plynatostí.
Angličtí buldoci byli vyšlechtěni k tak extrémnímu osvalení celého těla, že se štěňata nemohou narodit přirozenou cestou bez odborné asistence.
Zkrácené nohy jsou dalším příkladem lidských hrátek s genetickou rozmanitostí psů. Má je i baset, jezevčík, welsh corgi, coton de tuléar…. Na počátku krátkonohosti stála náhodná genetická mutace, která se lidem zdála zajímavá, takže chovatelé tuto vlastnost záměrně šířili. Až později se ukázalo, že ji způsobuje chondrodysplazie, porucha vývoje chrupavek s následnou deformitou kostí.
Existují i plemena, zejména lovecká, jejichž geneticky podmíněná fyzická a lovecká zdatnost zůstala zachována a šlechtěním se cíleně posiluje.
Problematičtější je to u plemen, dnes vesměs řazených mezi plemena služební, jejichž příslušníci se vyznačují zvýšenou agresivitou. Úsilí posílit tuto vlastnost je známé především z Ruska. Kavkazský pastevecký pes už kdysi chránil ve střední Asii stáda a usedlosti nejen před vlky, ale i medvědy, poté začal být využíván k ostraze výrobních, ale hlavně vojenských objektů či vězení. K tomu bylo potřeba extrémně ostrých psů. Ukázalo se, že například dobrmani, z nichž leckoho jímá strach, byli na tento typ „práce“ příliš mírní. Lépe se osvědčil vyšlechtěný ruský černý teriér.
Geneticky daná, případně uměle posilovaná agresivita je rovněž předmětem výzkumů. V současnosti například probíhají výzkumy zaměřené na agresivitou pověstné belgické ovčáky malinois. „U nich již byly vytipovány genové změny, které se zvýšenou agresivitou souvisejí,“ doplňuje Markéta Dajbychová.
Odvěké soužití se psem a letité snahy člověka „upravovat“ barvu, velikost, vzhled ­ tedy původní genetickou výbavu „nejlepšího přítele“ mimo jiné přineslo i dispozice k různým vadám a chorobám.
Snahy chovatelů nabízet další psí podoby a získávat pro ně oficiální uznání budou nesporně pokračovat, a to tím spíš, že poptávka po atraktivních a neobvyklých „psích variantách“ je neutuchající a dlouhodobě módní záležitostí. Naštěstí zároveň přibývá našich vědomostí na základě vědeckých výzkumů, které poukazují i na možná genetická a zdravotní rizika křížení a šlechtění a které odhalují cesty, jak se těchto rizik vyvarovat. Jen patřičná osvěta v tomto směru a apel na jejich minimalizaci by měly být frekventovanější a hlasitější.
1)
Gen MC1R určující pigmentaci se nachází na 5. psím chromozomu. V rámci lokusu E je známo několik alel a další ještě čekají na objevení: EM (projev melanistické masky), EG (zbarvení grizzle u saluki nebo domino u afghánského chrta), EH (zbarvení sable u kokršpaněla), E (tmavý pigment - produkce eumelaninu), e (světlý pigment - produkce feomelaninu). Hierarchie alel lokusu E je EM > EG > E > EH > e.
Lokus E, gen MC1R (Melanocortin 1 receptor), má epistatický (nadřazený) účinek vůči ostatním genům, zodpovědných za zbarvení srsti. To znamená, že lokus E dokáže blokovat projev alel jiného lokusu, takže očekávaný znak se vůbec neprojeví. V případě přítomnosti genotypu e/e je produkován feomelanin - světlý pigment - a výsledné zbarvení jedince je způsobeno jen feomelaninem bez ohledu na genotyp ostatních lokusů. Pes nesoucí e/e je světlý - často se o takových psech říká, že jsou krémoví nebo zlatí. Nese-li pes alelu "E" produkují jeho geny eumelanin - tmavý, černý nebo hnědý pigment. V případě genotypu E/e nebo E/E hraje významnou roli ve výsledném zbarvení lokus K (gen CBD103) a lokus A (gen ASIP), protože lokus E řídí projev lokusu K a ten zase řídí projev lokusu A.
Tmavé zbarvení srsti lze očekávat v případě přítomnosti alespoň jedné alely  KB (black alela), tj. případných genotypů KB/KB, KB/ky, KB/kbr. V srsti se tvoří tmavý eumelanin, pes je dominantně černý.
V případě přítomnosti recesivních alel kbr (brindle alela, žíhání srsti) anebo ky (yellow alela), tj. genotypy kbr/kbr, kbr/ky nebo ky/ky, se v srsti tvoří světlý feomelanin a ve výsledném zbarvení psa se uplatní také lokus A.
Celková hierarchie alel lokusu K je: KB > kbr > ky. Alela kbr je dominantní nad ky, tedy pes kbr/ky má projev žíhání.
Hierarchie alel lokusu A je: ay > aw > as > at> a:
Lidé vnímají okolní svět svými smysly. Mezi nimi je nejdůležitější zrak. Ten nám přináší až osmdesát procent vjemů a díky němu vnímáme svět kolem sebe v barvách. Barva nás osloví první, až potom získáváme další informace, jako je tvar či velikost. A platí to i pro potraviny. Krása barev nás ovlivňuje, kdykoliv usedneme k jídlu či jdeme nakupovat.
Barevnost jednoznačně ovlivňuje naši chuť a touhu konzumovat předložené potraviny, ale také pomáhá nastartovat v těle biochemické procesy nezbytné k jejich využití. Od mládí jsme zvyklí, že každá potravina má typickou barvu; mrkev je oranžová, jahoda červená, salát zelený a žlutější těstoviny či knedlíky nám také více chutnají. Naše smysly očekávají u potravin nejen tradiční vzhled a chuť, ale i barvu. Šedý či tmavě zelený jogurt by nás asi nelákal, byť by měl stejné složení jako bílý, nechutnaly by nám ani modré knedlíky. Barva potraviny v naší mysli zkrátka ovlivňuje i její chuť.
Senzorické analýzy se stejně koncentrovanými, ale různě zbarvenými roztoky cukru při experimentech ukázaly, že roztok cukru obarvený načerveno se zdál být sladší než roztok s barvivem žlutým.
Přesto se v poslední době na trhu objevují šlechtitelské novinky jako fialový květák či fialové brambory, informace o jejich tržním úspěchu nejsou známy.
Barviva přidávaná do potravin znal již starověk, podobně jako konzervanty či další aditiva. Cíl byl prostý: prodloužit trvanlivost a zlepšit senzorické vlastnosti,­ včetně vzhledu. Úplně stejné důvody přetrvávají doposud.
U potravin je v současnosti snaha využívat pokud možno přírodní barviva, jejichž zdroji jsou kurkuma, šafrán, špenát, mrkev, aronie1) nebo sépie; a stále se hledají nová. V minulosti však docházelo i k přehmatům. Například v 19. století se k barvení koláčů a pečiva používal žlutooranžový chroman olovnatý, který je ale jedovatý, karcinogenní a může způsobovat neplodnost. Ještě horší bylo používání kyseliny pikrové k obarvení těstovin. Tato kyselina, používaná běžně do zápalek, je nejen toxická, ale dokonce i výbušná. Záznamy, zda některé těstoviny obarvené kyselinou pikrovou opravdu vybouchly, se nedochovaly.
Potraviny, zejména ovoce a zelenina, jsou přirozeně zbarveny hlavně čtyřmi skupinami pigmentů; zelenými chlorofyly, žlutými, oranžovými a červenými karotenoidy, červenými, modrými a nachovými antokyaniny a červeným betaninem. Ukazuje se, že tyto látky, viditelné v určitých vlnových délkách, nejen zbarvují ovoce a zeleninu, ale mají též některé vlastnosti významně ovlivňující zdravotní stav člověka.
Chlorofyl (E140) je pigment, který dává rostlinám zelenou barvu, protože absorbuje dvě složky světelného spektra, červenou a modrou. Účastní se jako nepostradatelná sloučenina procesu fotosyntézy, jedinečného souboru chemických reakcí, při nichž vznikají z vody a vzdušného oxidu uhličitého za účinku slunečního záření základní organické složky rostlin, tedy cukry, následně škroby, celulóza, lipidy a další. Chlorofyl pro barvení potravin se získává jednoduše z listů rostlin (např. špenátu) extrakcí acetonem nebo pro životní prostředí přátelštějším dimetylsulfoxidem. Používá se k barvení všech typů potravin od pomazánek, nápojů až po sladkosti a také při barvení či tisku obrázků na jedlý papír.
Karotenoidy (E160, E161 a mnoho dalších – viz tabulku dole) jsou základními složkami všech fotosyntetických organismů a mají jedinečné fotoprotektivní a antioxidační vlastnosti. Karotenoidů je zhruba 700 různých druhů, přičemž přes padesát se jich běžně vyskytuje v moderní stravě. Přibližně desetina z přijatých karotenoidů (zejména alfa-, beta- a gamakarotenů) se v těle přemění na vitamin A. Vyskytují se nejen v rostlinách, jako je mrkev, meruňky, meloun, rajčata apod., ale i v řasách, sinicích a v některých houbách.
Karotenoidy mohou syntetizovat i některé nefotosyntetizující bakterie. Nejznámější takový karotenoid, astaxanthin, se průmyslově získává z řasy Haematococcus pluvialis a používá se pro dobarvení masa pstruhů, krevet a lososů.
Kultivace této sladkovodní zelené řasy probíhá ve dvou fázích. První je zelená fáze zaměřená na produkci biomasy a množení řasy. Na ni navazuje červená fáze, během níž se hromadí astaxanthin v řasách, což způsobuje jejich krásně červené zbarvení. Astaxanthin díky své jedinečné struktuře funguje jako účinný antioxidant, zabraňuje předčasnému stárnutí buněk a jejich poškození. Z těchto důvodů i díky podpůrným studiím patří například v USA k velmi žádaným doplňkům stravy.
Karotenoidy se používají k barvení všech typů potravin, od sýrů, jogurtů až po limonády a samozřejmě cukrovinky.
Anthokyany (E162) ze skupiny flavonoidů představují další skupinu přírodních a přirozených barviv. Mají nachové až modré zabarvení a jsou přítomné v tkáních hlavně vyšších rostlin, jako je bez černý, borůvky, černý rybíz, jahody, červené zelí, ale i květy pomněnek. Chemicky jsou to glykosidy a jejich necukerná část je antokyanidin. Většinou jsou rozpustné ve vodě a jejich barva je závislá na pH roztoku. Zásadité roztoky jsou modré, neutrální fialové a kyselé červené. Jsou blahodárné pro tělo, protože mají antioxidační a antibakteriální vlastnosti, snižují tlak i hladinu cholesterolu a chrání i regenerují játra,­ na čemž se shoduje většina vědeckých studií.
Antokyany se používají na barvení zmrzlin a dalších sladkostí, limonád a nápojů či mléčných výrobků. I tato barviva se nacházejí nejen v rostlinách, ale i v sinicích (například Spirulina platensis obsahuje fykocyanin), odkud se získávají pro potravinářský průmysl.
Betanin (E162) je červené glykosidové barvivo, které se přirozeně nachází v červené řepě nebo v pitaye (což jsou jedlé plody některých kaktusů). Betaniny obecně fungují jako antioxidanty, mají protizánětlivé vlastnosti a existují studie, které potvrzují, že zpomalují tvorbu nádorových buněk a mají synergický efekt při chemoterapii. Aby výše zmíněné účinky zůstaly zachovány, nesmí se červená řepa kombinovat s rostlinami obsahujícími antokyany (např. s červeným zelím, višněmi, borůvkami i brusinkami a také s červenými jablky i východní mrkví2)). Klasickou západní oranžovou mrkev či žlutá a zelená jablka, obsahující karotenoidy, lze kombinovat bez problémů.
Je vidět, že příroda má jasno: neexistuje ovoce nebo zelenina, která by současně obsahovala betakyanin a antokyanin.
Betanin se používá k barvení nápojů, mléčných a masných výrobků, naložené zeleniny, bonbónů i zmrzlin a mnoha dalších potravin.
V současné době se u přírodních barviv zdůrazňují jejich příznivé zdravotní vlastnosti a spíše se upozaďují jejich vlastnosti barevné. Oproti syntetickým barvivům (schváleným pro potravinářské účely) jsou však přírodní barviva méně trvanlivá a méně stabilní. Snadno oxidují na světle i při zahřátí. Tento problém lze řešit zapouzdřením (enkapsulací) nebo lépe nanoenkapsulací. Technologický postup tohoto procesu musí být šetrný, aby neovlivnil jejich jedinečné, zejména antioxidační vlastnosti, a přitom zvýšil jejich stabilitu a trvanlivost.
Mezi povolená potravinářská barviva patří mimo výše zmíněných i amoniakový či sulfitový karamel získaný z uhlovodíků nebo karmínové antrachinonové barvivo nazývané košenila, které je připravováno z červců, hmyzu žijícího v tropických a subtropických krajinách (Ekvádoru, Peru, v Evropě na Kanárských ostrovech) živících se na opunciích. Samozřejmě kvůli svému původu není toto barvivo vhodné pro vegetariány.
K povoleným potravinářským barvivům paří i oranžový kurkumin z oddenku kurkumy (Curcuma longa), respektive žlutý riboflavin, které vytvářejí mikroorganismy během fermentace ribózy. Možná budou  mikrohouby či vláknité plísně (např. Ascomycetes) potenciálními producenty červených, ale i modrozelených barviv..
V  současné době je možno používat jen povolená barviva, mezi něž patří jak barviva přírodní, přírodně identická, tak i syntetická. Všechna schválená barviva jsou zdraví neškodná, nicméně některá mají určité limity pro své použití (například použití zlata či stříbra je možné jen pro dekoraci cukrovinek). Tato barviva patří spolu s dalšími aditivy mezi tzv. éčka a jsou označována čísly E100 až E180 (viz tabulku dole).
Více o aditivech zde: Není éčko jako éčko.
Syntetická barviva dnes nejsou příliš populární, společnost si žádá přírodní alternativy,­ ale málokdo si uvědomuje, že barviva přírodního původu jsou ve srovnání se syntetickými mnohem dražší. Kvůli své nižší stabilitě se také mohou snáz vzájemně ovlivňovat s dalšími látkami v potravinách. Mají omezenou možnost skladování a také neumožňují vytvářet tak jemné odstíny barev (které se v přírodě buď nevyskytují, nebo jen vzácně), a proto by jejich cena byla závratná.
V současnosti se hledají další přírodní alternativy barviv, jako je nachový violacein (nachové barvivo s různými odstíny, produkované bakteriemi, např. Chromobacterium) a červený pyranoantokyanin (obsažený v bobulích červeného vína). Violacein vykazuje různé biologické aktivity, zřejmě i protirakovinné, antibiotické, protizánětlivé (proti zlatému stafylokoku). Fermentační produkce tohoto barviva pomocí mikroorganismů není ani snadná, ani (zatím) příliš účinná.
Nadějně vypadá příprava nových barviv, která vycházejí z extraktů přírodních antokyaninů obsažených například v červeném víně, borůvkách, ostružinách či švestkách, kdy následným chemickým ošetřením lze vytvořit rozmanité deriváty přírodních antokyaninů využitelných jako barviva. Tímto způsobem byly syntetizovány deriváty antokyaninů s pestrou škálou barev, a to i s modrou včetně různých odstínů, které jsou vzácné a velmi žádané. V současnosti je známo 635 přírodních antokyaninů, takže k hledání jejich dalších barevných modifikací je značný výzkumný prostor.
Jednou z velkých výzev je získat zdroj dlouhodobě modré barvy přírodního původu, kterou by bylo možné vyrábět v průmyslově zajímavém měřítku. I když potravin modré barvy obecně není mnoho, modré výrobky, jako je zmrzlina a další cukrovinky, vyhledávají zvláště děti, což jsou velmi žádaní zákazníci.
Mezi nové zdroje modrého přírodního barviva patří mimo zmíněných antokyaninů i Genipa americana, tropické ovoce z čeledi Rubiaceae. Zdá se, že právě na subtropické a tropické rostliny bude v budoucnu zaměřen potravinářský výzkum cílený na nová přírodní barviva. V budoucnu se máme s ohledem na barevnost potravin opravdu na co těšit.
Seznam povolených potravinářských barviv
E-kód
aditivum
technologická funkce
E100
kurkumin
barvivo
E101
riboflavin (vitamin B2)
barvivo
E102
tartrazin (Cl potravinářská žluť 4)
barvivo – nevhodné pro děti
E104
chinolinová žluť
barvivo – nevhodné pro děti
E110
žluť SY (Cl potravinářská žluť 3)
barvivo – nevhodné pro děti
E120
košenila, kyselina karmínová, karmíny
barvivo
E122
azorubin
barvivo – nevhodné pro děti
E123
amarant (Cl potravinářská červeň 9)
barvivo – povoleno jen pro velmi úzký okruh potravin (destiláty, jikry)
E124
ponceau 4R (Cl potravinářská červeň 7, košenilová červeň A)
barvivo – nevhodné pro děti
E127
erythrosin (Cl potravinářská červeň 14)
barvivo – povoleno pouze k barvení koktejlových třešní a kompotovaných třešní srdcovek
E129
červeň allura AC (Cl potravinářská červeň 17)
barvivo – nevhodné pro děti
E131
patentní modř V (CI potravinářská modř V)
barvivo –  povoleno pouze k přibarvování zpracovaného červeného ovoce
E132
indigotin (Cl potravinářská modř 1, Indigokarmín)
barvivo
E133
brilantní modř FCF (Cl potravinářská modř 2)
barvivo
E140
chlorofyly a chlorofyliny
barvivo
E141
měďnaté komplexy chlorofylů a chlorofylinů
barvivo
E142
zeleň S
barvivo
E150
karamel
barvivo
E150a
karamel
barvivo
E150b
kaustický sulfitový karamel
barvivo
E150c
amoniakový karamel
barvivo
E150d
amoniak sulfitový karamel
barvivo
E151
čerň BN (lesklá čerň BN, brilantní čerň BN)
barvivo – nevhodné pro děti
E153
uhlík z rostlinné suroviny
barvivo
E155
hněď HT (CI potravinářská hněď 3)
barvivo – nevhodné pro děti
E160a
karoteny
barvivo
E160a(i)
směs karotenů
barvivo
E160a(ii)
beta-karoten
barvivo
E160b
annatto, bixin, norbixin
barvivo
E160c
paprikový extrakt, kapsanthin, kapsorubin
barvivo
E160d
lykopen
barvivo
E160e
beta-apo-8-karotenal
barvivo
E161b
lutein
barvivo
E161g
kanthaxanthin
barvivo – pouze jako barvivo v léčivých přípravcích nebo doplňcích stravy, jako přídatná látka pouze v štrasburských párečcích.
E162
betanin
barvivo
E163
anthokyany
barvivo
E170
uhličitany vápenaté
barvivo, stabilizátor, l. protispékavá
E171
oxid titaničitý
barvivo
E172
oxidy a hydroxidy železa
barvivo
E173
hliník (CI kovový pigment)
barvivo – pouze pro cukrářské dekorace
E174
stříbro
barvivo – pouze pro dekoraci cukrovinek, čokolád a likérů
E175
zlato
barvivo – pouze pro dekoraci cukrovinek, čokolád a likérů
E180
litholrubin BK
barvivo – pouze k obarvování jedlé kůry sýrů
1) Pozn. red.: Temnoplodec třešňolistý (Aronia × prunifolia) je mnohem známější pod lidovými názvy arónie nebo také černý jeřáb. Opravdu je pravým jeřábům (rodu Sorbus) poněkud příbuzný, neboť také patří do čeledi růžovitých (Rosacaeae).
2) Pozn. red.: Mrkev obecná (Daucus carota ssp. sativus) existuje – podobně jako jiné druhy zeleniny – v nepřeberném množství odrůd. Můžeme je rozdělit do dvou velkých skupin – na východní mrkve a západní mrkve. Východní mrkev (jak je označována v Evropě a Americe) byla vyšlechtěna v Persii, někdy v 10. století nebo možná i dříve. Dnes existují různé kultivary východní mrkve, které mají žlutou, červenou, fialovou nebo i černou barvu způsobenou antokyany, a velmi často také větvený kořen. Oranžovou západní mrkev vyšlechtili Holanďané někdy v 17. století. Existuje pěkná legenda o tom, že se mrkev stala v Holandsku nesmírně populární právě pro své oranžové zbarvení symbolizující vládnoucí oranžsko-nasavskou dynastii. Důkazy však pro to nejsou. Barvu kořenům těchto odrůd dávají karotenoidy.
Co se stane, když se do stejného problému zakousne vynikající vědec a excelentní básník? Newton i Goethe, oba na svém písečku absolutní špičky, vidí stejné věci jinak a dojdou nad nimi k různým výsledkům.
V létě 1665 se čerstvý bakalář svobodných umění Isaac Newton ukryl před morovou epidemií na venkově. Tam během dvaceti měsíců položil základ celému svému dalšímu dílu. Nás ale budou v tuto chvíli zajímat pouze jeho výzkumy optické.
Součástí Newtonových studií na Cambridgi byla i astronomická pozorování noční oblohy. Tehdy existovaly pouze dalekohledy čočkové, a ty trpěly některými vadami. Newton se zaměřil na tu, které se říkalo barevná neboli chromatická, protože způsobovala nepříjemný barevný lem obrazů pozorovaných předmětů. Napřed se ji všemožně snažil potlačit, ale nakonec pochopil, že vada nesouvisí s kvalitou čoček, ale se samou podstatou světla a procesem jeho lomu. Začal tedy zkoumat světlo.
Na nejbližším jarmarku si koupil velký skleněný trojboký hranol, který se tehdy používal nejspíš jako hračka či dekorace. Shledal, že podívá-li se přes hranol na slunce, vidí opět jen jeho bílé světlo. A tady nastupuje jedna z legend, kterými je Newtonova osobnost obetkána (kdo by neznal „zákon padajícího jablka“). Jednou se nějak stalo, že škvírou v zavřené okenicí pronikl do místnosti úzký paprsek slunečního světla. Když mu Newton nastrčil do cesty svůj hranol, nestačil se divit: na stěně za hranolem se objevilo duhové prasátko! Newton tento barevný jev nazval „spektrum“ (specto je latinsky „vidím“, proto se spektru v obrozenecké češtině říkalo „vidmo“).
Následovalo období náruživého výzkumu, během něhož si jednou pohlížením do slunce tak podráždil zrak, že musel strávit tři dny v zatemněném pokoji. Jindy si zastrkával ze strany podél očních bulev různé předměty, aby si deformoval čočku a zjistil, jak bude vidět.
Teplejší jara ponoukají lejsky černohlavé (Ficedula hypoleuca) k časnějším návratům z afrických zimovišť na nizozemská hnízdiště. Tam na ně čeká smrtelné nebezpečí v podobě sýkor koňader (Parus major). Popisuje je ve svém zvukovém příspěvku prof. Jaroslav Petr.
Univerzita v čínském Šen-čenu propustila vědce Che Ťien-kchueje (v anglické transkripci Jiankui He), stojícího za kontroverzním experimentem s genetickou manipulací lidí. Oznámila to v pondělí na svých stránkách vědcova mateřská univerzita SUSTech.
O události současně informovala rovněž čínská státní tisková agentura Nová Čína (Sin-chua), která s odvoláním na výsledky aktuálního vyšetřování případu uvedla, že vědcova činnost v oblasti genové úpravy byla „státem jasně zakázána“. Agentura však nezmínila, které specifické zákony nebo předpisy výzkumník porušil, všímá si časopis Nature, který se události na svých stránkách rovněž věnuje.
Podle vyšetřovatelů byl experiment v rozporu s vnitrostátními předpisy rovněž tím, že umožnil lidem s HIV užít asistovanou reprodukci. Aby Che Ťien-kchuej nařízení obešel, uvedl, že získal krev od HIV negativních dobrovolníků. Těmi však bylo osm HIV negativních žen, přijatých do experimentu spolu s jejich HIV pozitivními muži. Podle vyšetřovatelů se čínský vědec úmyslně vyhnul dohledu při hledání „slávy a štěstí“.
Mezinárodní skandál propukl začátkem listopadu loňského roku, když vyšlo najevo, že Che Ťien-kchuej s použitím technologie CRISPR-Cas9 upravil lidská embrya tak, že odstranil gen, který viru HIV umožňuje proniknout do buněk, čímž embrya získala odolnost proti viru HIV. Takto upravené lidské zárodky poté donosila žena, která vloni v listopadu porodila dvojčata Nanu a Lulu. Další dítě, které bylo počato stejným způsobem, se má narodit v letošním roce.
Čínské ministerstvo školství chce nyní, v návaznosti na aktuální kauzu, ve spolupráci s ostatními ministerstvy vybudovat lepší regulační systém vědy a zlepšit etický dohled nad vědeckými projekty.
Je Česká republika atraktivní pro vědce? Jaké mají podmínky pro svou práci? Jaké překážky stojí v cestě tomu, aby přicházeli do českých laboratoří a ústavů mladí lidé ze zahraničí? Existuje vize rozvoje vědy? To jsou některé otázky, které se řešily na konferenci Perspektivy české vědy: příležitost pro špičkový výzkum v Česku v prosinci na půdě Jihočeské univerzity. Hlavním řečníkům jsme položili tři otázky: Kde vidíte největší problémy české vědy, její „světovosti“? Jaké hlavní překážky brání příchodu zahraničních vědců na česká pracoviště či návratu úspěšných Čechů ze světa? V čem by mohla anebo měla „přidat“ vaše instituce? Jaké kroky očekáváte od české vlády?
Zde si můžete přečíst odpovědi.
Kde vidíte největší problémy české vědy, její „světovosti“? — Myslím, že to je dost jasně formulováno v závěrech z pořádané konference: z nich bych za svou osobu vypíchla nesystémové rozdělování peněz, které vede k jejich plýtvání, nedostatečná podpora a zázemí pro budování kompetitivních týmů, často chybějící systematické vedení mladých vědců a chybějící vědecká diskuze, nízké sebevědomí v publikování v prestižních časopisech a v podávání mezinárodních projektů, časté upřednostňování kvantity nad kvalitou, malá otevřenost některých institucí.
Jaké hlavní překážky brání příchodu zahraničních vědců na česká pracoviště či návratu úspěšných Čechů ze světa? — Nejistota a nestabilita ve financování výzkumu, neustále se měnící a netransparentní podmínky a pravidla, složitá a přebujelá byrokracie a neprofesionální administrativní podpora. V podstatě neexistují programy, které by podpořily vybudování alespoň malého pracovního týmu se základním laboratorním zázemím.
V čem by mohla anebo měla „přidat“ vaše instituce a jaké kroky očekáváte od české vlády? — Přírodovědecká fakulta JU potřebuje vybudovat profesionální administrativní servis, který by usnadnil příchod nejen samotného vědce, ale i jeho rodiny. Na úrovni celé Jihočeské univerzity je třeba systematičtěji naplňovat internacionalizaci, všude tam, kde to může přinést zvýšení kvality, klást větší důraz na otevřenou soutěž a hodnocení vědecko-pedagogické úrovně fakult i týmů. Pro budování excelentních týmů by bylo prospěšné zřídit fond pro „start up“ baliček pro příchod excelentního vědce – pedagoga. K tomu je ale potřeba větší stabilita institucionální podpory ze strany MŠMT.
Nemohu napsat, co od české vlády očekávám, bylo by to pesimistické. Mohu napsat, že by české vědě prospělo, kdyby vláda přijala vizi a strategii rozvoje vědeckého výzkumu a na jejím základě schválila odpovídající finanční podporu. To by mělo vest k minimalizaci nesystémového přidělování finančních prostředků a stabilizaci financování vědy a výzkumu.
Tělo i stát jsou napadány nemocemi, jejichž léčba je složitá. Nezvládnutá terapie pak může vést k zániku celého organismu, respektive státu. Medicína a sociální-vědy tu k sobě mají velmi blízko jediným slovem – rakovina.
Rakovina, tedy přesněji řečeno nádorová onemocnění jsou dost možná stará podobně jako sama biosféra. Kromě fosilních pozůstatků nádorů na dinosaurech byly nalezeny také nádory ve zkamenělých kostrách lidí, respektive hominidů; úplně nejstarším je nedávný objev z jeskyně Swartkrans nedaleko Johannesburgu v Jihoafrické republice z roku 2016, kdy se jednalo patrně o osteosarkom velikosti 5 cm v zánártní kosti u jedince druhu Homo ergaster, žijícího odhadem před 1,7 milionu let.
Z literárních pramenů nacházíme nejstarší popisy nádorů v tzv. Ebersově papyru ze starého Egypta (vznik cca v 16. stol. př. n. l.), popisujícím lékařské a chirurgické poznatky ze třetího a druhého tisíciletí př. n. l. Najdeme zde popisy nádorů prsu, dělohy, kůže, konečníku, hltanu či žaludku s konstatováním, že proti této nemoci není léku.
Objemnější záznamy o poznatcích lékařů máme k dispozici z antiky. V hippokratovských spisech lze poprvé nalézt název karkinoma, odvozený od řeckého karkinos, krab. Tato zlá choroba má postihovat především dospělé jedince v nejrůznějších orgánech, lze se také dočíst o nejrůznějších příznacích rakoviny, například o krvavém výtoku z prsní bradavky či z pochvy. Proč starořečtí lékaři pojmenovali nejrůznější výrůstky v těle právě po krabovi, není jasné. Jednou z možností je, že nádor obklopený shlukem krevních vlásečnic připomínal kraba zavrtaného do písku s nohama roztaženýma do kruhu, jiným pak tvrdé nádory připomínaly krabí krunýř, dále lze uvažovat o představách kradmého šíření nemoci po těle nebo dokonce o bolesti, kterou působí sevření krabích klepet.
Kromě samotného názvu rakovina, shrnujícího zhoubná nádorová onemocnění lidovým pojmem pod jednu střechu, se však v antice objevuje i výklad o povaze, podstatě a příčinách tohoto onemocnění. Právě interpretace rakoviny v rámci přírody a přírodovědy z antického období zůstává určující naukou, tzv. paradigmatem, až do pozdního novověku. Hippokratovci přikládají rakovině stejně jako ostatním nemocem přirozené příčiny – o zásah démonů či duchů se nejedná. Galénos z Pergamu (131-200 n. l.) systematizoval učení o čtyřech tělesných šťávách, krvi, hlenu, žluči a černé žluči, které jsou ve zdravém těle přítomny v rovnovážném poměru. Nadměrné nebo nedostatečné množství té které šťávy je pak příčinou různých nemocí. Rakovina byla pak podle Galéna způsobena přemírou černé žluči, melanos = černý, cholé = žluč; rakovina je tedy vždy nemocí celého těla a má postihovat zejména melancholické lidi, tzn. lidi s přebytkem černé žluče. Rakovina a deprese (melancholie), tělesná a duševní nemoc z nadbytku černé žluče se takto vnitřně propojily.
Bylo by možné říci, že rakovina byla podle antického učení, které vrcholí v osobnosti a díle Galéna, vlastně onemocněním celkové konstituce, složení těla, kdy má nemocný přebytek černé žluče, která se pak ve tkáních ukládá ve formě nádorů. To Galénos dokládá např. nárůstem výskytu rakoviny prsu u žen v menopauze, kdy se jejich tělo přestalo zbavovat přebytečné černé žluče. Chirurgická léčba v tomto konceptu nemá smysl – celé tělo je zaplaveno přebytkem černé žluče, která nekoluje a městná. Je-li rakovina systémové onemocnění, lze nádor vyříznout, ale žluč prosákne hned zpět jako míza vzlínající větvemi stromu. Navzdory Galénovu závěru se však zejména menší povrchově uložené nádory operačně odstraňovaly, především z kosmetických důvodů, takovéto operace prokazatelně prováděl i sám Galénos. Rozsáhlejší nádory se léčily tradičním pouštěním žilou a očistnými rituály, což nemocným jistě přivodilo méně utrpení, než operace bez dezinfekce, antibiotik a bez účinné anestezie.
Galénovo učení je pak určující pro evropské i arabské lékařství na další bezmála půldruhé tisíciletí. Nemoc včetně rakoviny se v tomto pojetí vždy týká celého těla, jeho látkového složení; není možné, aby bylo například srdce zdravé a játra nemocná. Tento přístup označujeme jako humoralismus, nauku o šťávách, případně holismus, nauku o celostní povaze nemoci. Galénovská anatomie, fyziologie a patologie, jejichž detailnější popis je nad rámec tohoto článku, jsou vyučovány na univerzitách v celé Evropě jako jediný možný výklad stavby, fungování a nemocí lidského těla. Středověk byl často přesvědčen, že pravé poznání je obsaženo v klíčových textech, jako např. Bibli nebo právě spisech antických učenců. Praktický úspěch nebo neúspěch postupu podle těchto textů pak závisí pouze na správné či nesprávné interpretaci textu. Pozorování přírody pak nebylo středověkému myšlení vlastní. Přírodovědným i lékařským paradigmatem otřásá až novověk – učenci začínají pitvat zvířata i lidi, Vesalius (1514-1564) na základě pitevních nálezů ilustruje anatomický atlas, jehož obsah se rozchází s Galénovou anatomií, William Harvey (1578-1657) odhaluje krevní oběh a všímá si klíčové role srdce jako pumpy. S antickým výkladem nemocí a rakoviny v proudnicích humoralismu následně skoncuje 18. a 19. století. Postupně je nahradí lokalismus či solidismus, v nichž hlavní úlohu místo šťáv přebírají orgány, tkáně a buňky, tedy objekty spíše pevné než tekuté povahy.
Aby to vše mohlo nastat, muselo v hlavách evropských novověkých lékařů dojít ke značnému myšlenkovému posunu.
Giovanni Baptista Morgagni (1682-1771) je považován za zakladatele patologické anatomie. Pozorování ze stovek pitev nemocných zpracoval v životním díle O sídlech a příčinách nemocí z roku 1761. Průlomové je jeho systematické porovnávání obtíží nemocného, dokud ještě žil, s pitevním nálezem poté, co nemocný chorobě podlehl. Výsledkem tohoto srovnávání je lokalistické chápání nemoci – bolest na hrudi je provázena např. odchylným vzhledem srdce. Naopak, nemocný, jehož plíce jsou těžké a obsahují hnis, tedy, vykazují známky zápalu plic, před úmrtím trpěl kašlem. Proti antickému humoralismu se otevřeně nevymezuje, avšak z jeho popisů je patrné, že mohou být nemocné různé orgány, zatímco jiné mohou zůstat zdravé. Klíčem k uchopení choroby je tedy orgán a jeho morfologické změny.
Pokud jde o rakovinu, v jeho spisech hojně najdeme cancer, tumor, či skirrhus (tuhý nádor), které zpravidla utlačují útroby nemocného a jsou příčinou jeho chátrání. Pokud se týká výkladu nádorů jako samostatné skupiny onemocnění, Morgagni novou teorii nepřináší, píše o lokálním nahromadění špatných šťáv, „chorobného ichoru“, toku zlých vášní a podobně – v podstatě v návaznosti na Galéna. Morgagni píše o rakovině jako o nemoci, proti níž není léku; má však naději, že účinný lék bude „již brzy“ nalezen. Lékaři i pacienti mají o necelá čtyři století později velmi podobný pohled na věc.
Lokalistický pohled na rakovinu nalezneme ve spisku Pojednání o chirurgických operacích francouzského chirurga Henri Francoise le Drana (1685–1770), který vyšel dvanáct let před Morgagniho opusem. Tento ranhojič s bohatými praktickými zkušenostmi popisuje rakovinu jako lokální nemoc, kterou způsobuje „ucpání žláz“ a zkažení jejich produktu. Na příčinu toho, proč dojde ke zkažení žlázového sekretu směrem k rakovinné hmotě, nemá podle le Drana smysl se ptát, jako nemá smysl zkoumat, proč šťáva z hroznů může zkysnout, zhořknout nebo dát vzniknout výbornému nápoji. K rakovině jsou podle Le Drana náchylné zejména útroby, které obsahují mnoho žláz, například prs, děloha nebo žaludek; k rakovině mají být náchylnější ženy než muži, avšak ne pro „melancholické složení těla“, ale právě pro velké množství žláz v těle, například v prsou. Aniž by měl takovou ambici, stal se le Dran patrně prvním „nádorovým lokalistou“. Kromě svérázného výkladu povahy nádorového onemocnění najdeme v jeho spisu také doklady dost drastických operací nádorů.
Aniž by Le Drana citoval, a pravděpodobně ho ani nečetl, navazuje na něho myšlenkově britský anatom a chirurg John Hunter (1728–1793), který považoval cancer za chorobně koagulovanou mízu. Trefné popisy s mnoha bystrými postřehy najdeme v práci stěžejního britského patologického anatoma a Hunterova žáka, kterým byl Mattheew Baillie (1761–1823). V úvodu své práce The Morbid Anatomy of Some of the Most Important Parts of the Human Body z roku 1793 píše: „ten, kdo věnoval pozornost symptomům, prozkoumal tělo po smrti a najde jevy popsané v tomto pojednání, ten porozuměl celé nemoci.“
Také v Anglii šlo v osmnáctém století o srovnání chorobných příznaků za živa a anatomických změn odhalených pitvou po smrti nemocného. Podobně jako Le Dran je Baillie přesvědčen, že cancer či schirrus (označení pro nádory tuhé konzistence) postihuje s oblibou zejména útroby s velkým množstvím žlázek – kvůli většímu množství žlázek je častěji rakovina žaludku situována ve vrátníku než v těle, v tlustém střevě je pak častěji v esovité kličce a v konečníku než ve zbytku tlustého střeva (dnešní medicína by pak vykládala rozdíl v žaludku odlišným typem žlázek ve vrátníku, kde se lépe daří karcinogenní bakterii Helicobacter pylori; v tlustém střevě pak není příčina nerovnoměrného výskytu nádorů objasněna dodnes).
Baillie si všiml klíčového jevu, který popsal na rakovině trávicího traktu – je-li přítomen nádor v určité části střeva, mízní uzliny v blízkosti nádoru mají často shodný vzhled jako tento nádor. Baillie fenomén vykládá tak, že rakovinná substance je dopravena absorpčními cévami z místa prvního nádoru do uzlin. Baillie, podobně jako jeho předchůdce Morgagni, nepoužíval mikroskop a průkaz tohoto tvrzení nikdy nezpozoroval, ale teoreticky usuzoval správně a ve shodě s dnešní vědou. Baillie doslova popisuje pohyb rakovinné substance absorpčními cévami – zda měl na mysli částečky nádoru nebo tekutinu, neuvádí – pohyb cévami jakožto úzkými rourkami však evokuje spíše představu pohybu tekutiny. Máme zde tedy proměnu paradigmatu z „humorálního“ na „solidistické“ přímo před očima. Přímý průnik nádorových buněk do mízních vlásečnic pak pozoroval německý lékař a politik Rudolf Virchow (1821–1902), který vsadil na mikroskop jako hlavní metodu patologie.
Lokalismus rozkvétá také v období vrcholného osvícenství a klasicismu, zejména v jeho epicentru v Paříži. Tam po francouzské revoluci vzniká státní špitál Hotel Dieu, kde se odborný personál za veřejné peníze stará o nemocné. Nemocní leží na lůžku, jsou pozorováni, prohmatáváni a posloucháni stetoskopem – a po smrti na státní náklady také pitváni. Vzájemný vztah chorobných příznaků s pitevním poznáním slaví triumf. Z reprezentantů tohoto směru je patrně nejvýznamnější francouzský anatom a fyziolog Marie François Xavier Bichat (1771–1802), který „zaostřil hledáček“, tedy posunul definitivní segment čili dějiště nemoci z orgánu na tkáň – povšiml si např., že poplicnice, pobřišnice či omozečnice vykazují při stejném druhu nemoci podobné změny. Dalším významným lékařem-osvícencem byl René Théophile Hyacinthe Laënnec (1781–1826), který vynalezl stetoskop a rozvinul diagnostickou metodu poslechu k dokonalosti pro dnešního lékaře neuvěřitelné.
Nádory se zabýval Gaspard Laurent Bayle (1774–1816) ve svém spise Les maladies cancereux, „o chorobách nádorových“. Jako „apoštol lokalismu“ popisuje Bayle rakovinu např. prsu, dělohy či konečníku jako zcela odlišné choroby – pojmy cancer či karcinom rozumí jakýsi bělavý tuhý „hlodavý vřed“, který se nikdy nezhojí – odhalení jeho pravé povahy a podstaty zůstává na počátku 19. století záhadou.
Znaky tohoto medicínského „osvícenství” či „klasicismu” můžeme pozorovat také v systematické patologické anatomii českého rodáka z Hradce Králové Carla Rokitanského (1804–1878) působícího ve Vídni, který ve třicátých až šedesátých letech 19. století dovádí k dokonalosti porovnávání diagnózy klinických lékařů s poznáním pitevním a naveliko pitvá ve Všeobecné nemocnici ve Vídni, kde působil s plzeňským rodákem, internistou Josefem Škodou (1805–1881). Z hlediska dějin výzkumu nádoru je ovšem poněkud překvapivé, že kníže podunajské patologie Rokitansky ještě v šedesátých letech 19. století vykládá rakovinu v podstatě humoralisticky - líčí poruchy celkového chemismu těla, dyskrazie, které vedou k ukládání škodlivých látek v orgánech, které se takto mění v nádory.
Poněkud odlišný vývoj, který nakonec vedl k vytvoření onkologické nauky v dnešní podobě, lze pozorovat v první polovině 19. století v Německu. Dominantním myšlenkovým směrem zejména v jižním Německu je romantismus. Jde o období, během něhož vznikají vrcholná díla německé literatury. Básnici se zcela běžně zabývali zároveň hudbou, astronomií, biologií i medicínou. V přírodovědě se etabluje přírodní filozofie, Naturphilosophie, která spatřuje v přírodě živé i neživé tvořivou sílu, i neživá tělesa mají vnitřní síly, (např. „Zeměducha“) které řídí přírodní procesy – prototypem naturfilozofa a romantika byl např. český fyziolog Jan Evangelista Purkyně (1787–1869), na jehož básnivé a filozofické ideje česká vědecká a lékařská veřejnost ráda zapomíná.
Kromě embryologie, mořských měkkýšů a nejrůznějších odvětví fyziologie studoval nádory také německý fyziolog, přírodozpytec a srovnávací anatom Johannes Peter Müller (1801–1859), který v návaznosti na Theodora Schwanna, Mathiasse Schleidena a právě Jana Evangelistu Purkyně studuje živé v proudnicích buněčné teorie, jejíž základy vyslovil Purkyně roku 1837. Schwann, Schleiden i Müller soudili, že živé organismy se skládají z buněk; v první polovině 19. století se však soudilo, že buňky vznikají vysrážením z nebuněčných roztoků, nikoliv výhradně buněčným dělením, jak usuzujeme dnes. A právě tuto teorii Müller aplikoval na nádory. Podle něj se skládají především z morfologicky odchylných buněk, které nějakým způsobem napodobují embryonální vývoj, nádory také klasifikuje podle Entwickelungsgeschichte.
Z pozice dnešní biologie pak uhodil hřebík na hlavičku – zhoubné nádory skutečně považujeme za „méně diferencované“, napodobující rychlým růstem a přítomností nezralých funkčně nespecializovaných buněk zárodečné tkáně. Nádor je tedy podle Müllera svérázná formace v těle, podobná zvířatům a rostlinám, kdy vznikají primitivní buněčné útvary, které se namísto vyzrávání pouze množí a neslouží cílům celku; nádor tak uniká řízení životním principem jedince – Monadenleben (můžeme přeložit jako „dílčí život“) nádorové buňky neřídí Lebensprinzip (životní síla, životní duch, to díky čemuž žijeme a rosteme) jedince.
Takový názor je vrcholně romantický a zcela trefný – nádorové buňky aktivují odbourávání tuků a proteinů v těle hostitele, vyvolávají insulinovou rezistenci a vedou ke zvýšení hladiny krevního cukru – vyplavené cukry, tuky a bílkoviny pak spotřebují pro vlastní růst a na úkor nemocného, který hubne a chátrá. Jednalo by se tedy o jakési lupiče zásob zdravých tkání. Zdravé tkáně jsou pak řízeny životním principem a „jednají” v zájmu celého jedince – nádor je naopak charakterizován tím, že se spolupráci s ostatními buňkami protiví.
Müller vychoval řadu vynikajících a významných žáků, kteří jeho buněčné učení o nádorech posunuli – Julius Vogel (1814–1880) a Hermann Lebert (1813–1878) precizně popsali mikroskopické znaky maligní buňky, které jsou v histologické diagnostice klíčové dodnes – zejména velká a tvarově nepravidelná jádra a menší objem cytoplazmy nádorové buňky. V jejich pojetí však nádorové buňky i bílé krvinky účastnící se hnisavých procesů vznikají z amorfního cytoblastému, jakési životodárné tekutiny, z níž vznikají buňky jako krystaly z roztoku. Antické pojetí humorální (šťávové) se tu přímo mění v současné, buněčné. Rozličná paradigmata, humorální a solidistické (buněčné) lze vidět podobně jako starodávné dilema předsokratiků mezi spojitostí (Parmenidés) a atomismem (Démokritos) nebo též třeba korpuskulárně-vlnový dualismus světla ve fyzice.
Definitivní triumf buněčného paradigmatu ve stávající podobě, tedy s přesvědčením historické kontinuity všeho živého, kdy buňky mohou vzniknout pouze rozdělením z jiné buňky, pramení z díla berlínského patologa Rudolfa Virchowa (1821–1902). Tento všestranný génius se zabýval politkou na straně liberálů, veřejnou hygienou za tyfové epidemie v Haliči, ale zejména pak patologií v Berlíně a krátkou dobu ve Würzburgu a stal se patrně nejslavnějším patologem všech dob.
Virchow nádory pozoroval ve světelném mikroskopu, který mu byl hlavním výzkumným nástrojem. Vyvracel teorii vysrážení (precipitace) buněk v roztoku a stal se průkopníkem buněčné teorie v úzkém slova smyslu – byl přesvědčen, že každá buňka vznikla dělením z jiné starší buňky. Vystihuje to ostatně i jeho aforismus „všechny buňky jsou z buněk“ (omnis cellula e cellula). Do této historické kontinuity všeho živého zasadil i nádory.
Vznik nádorů ze šťáv Virchow zcela zavrhuje, nádor chápe tak jako my dnes: vzniká z velmi malé skupiny buněk nebo ještě spíše z jediné buňky, i když tento moment není možné spatřit ani mikroskopem. Nádor pak má vlastnosti této prvotní buňky, podobně jako vzniká dítě z jediné buňky vzniklé splynutím gamet rodičů, píše Virchow. Nádor je pak podřízen fyziologickým zákonitostem a mezím hostitelského organismu, není tedy různorodým elementem, ale v podstatě parazitem, který je zároveň tělu vlastní a z buněk hostitele vznikl.
V nádoru je možné leccos, ale ne cokoliv – jako příklad uvádí Virchow teratom, nezhoubný nádor vaječníku, který tvoří různé zralé somatické tkáně, typicky struktury kůže a její deriváty, mazové žlázky, chlupy apod., ale nikdy ne třeba peří (samozřejmě u člověka). Nádor má tedy bytostné znaky svého nemocného, popisuje Virchow, aniž by měl v polovině devatenáctého století sebemenší povědomí o genetice. Nádor je tedy domácím i cizincem zároveň.
Politicky, jako radní Berlína i jako člen zemského sněmu, byl Virchow liberál a oponent konzervativního kancléře Otto von Bismarcka (1815–1898). Nepřekvapí proto, že Virchow rozvíjel přirovnání organismu k jakési „buněčné republice“ (na rozdíl od současníka Ernsta Haeckela, jehož pojetí bylo blízké spíše „buněčné monarchii“). Ve své nejslavněší knize, Cellularpathologie (vyšla v roku 1859, ve stejném roce jako Darwinovo slavné O původu druhů), Virchow píše: „Každý živočich se jeví být sumou vitálních jednotek, nichž každá plně nese povahu života. Charakter a jednotu života nelze nalézt v určitém bodě vyšší organizace, např. v lidském mozku, nýbrž pouze v určitém, konstantně se opakujícím uspořádání, které nese každý jednotlivý element. Z toho vyplývá, že uspořádání většího těla vždy spočívá v svého druhu společenském uspořádání, v uspořádání sociálním, kde je masa jednomasa jednotlivých existencí odkázaná jedna na druhou, tak, že každý element zastává svou zvláštní činnost“.
Představa nádoru jako tělu vlastního „pseudoorganismu“ nebo „patkáně“, domácího i nepřítele zároveň, jakéhosi buněčného desperáda či parazita, který neposlouchá pokyny celku a neslouží „Lebensprinzipu“, tak má svůj původ nejen v technickém zdokonalení světelného mikroskopu ve dvacátých letech 19. století, ale zejména ve společenském uspořádání.
Historici přírodovědy popisují jev, kdy společnost promítá do přírody své klíčové společenské jevy a spatřuje takto v přírodě legitimizaci toho kterého uspořádání společnosti. Středověký lev jako král zvířat, slunce králem sluneční soustavy, barokně-osvícenská karteziánská představa zvířat-strojků připomíná mechanický absolutistický stát, romantická biologie hledající zejména propojení ducha a hmoty a konečně buněčná biologie, která vzniká ruku v ruce se společenskými změnami, které vyústily v revoluční rok 1848, kdy se občané emancipují a začínají vést „dvojí život“, veřejný a soukromý, podobně jako jsou buňky našich těl aktivní v rámci „soukromého“ metabolismu a navíc vykonávají různé specializované funkce.
V našem povídání o nemocech a o nádorech lze sledovat přerod od humoráního učení v antickém světě k solidismu, který vzniká na přelomu baroka a osvícenství a je typický právě neustálým zmenšováním „definitivního dějiště“ nemoci, které trvá v podstatě dodnes. Antický humoralismus pak někdy bývá vysvětlován řeckou a římskou zálibou v hydraulice, nejrůznějších pístech, vodovodech, Archimédově zákonu apod.
Po medicínsky statickém středověku můžeme od osmnáctého století sledovat, jak se nařčení z rakoviny stěhuje od zkažených šťáv k „orgánu“ Morgagniho a Baillieho, dále ke „tkáním“ francouzských osvícenců až k „buňkám“ německých romantiků a konečně Rudolfa Virchowa, který ustanovil onkologické paradigma v dnešní podobě. Od dob Virchowa se „definitivní segment“ nemoci dále zmenšuje – obviněny jsou různé molekuly, geny až po bodové mutace na úrovni malých molekul či atomů.
Současné buněčné paradigma v onkologii a vůbec v medicíně je jistě prakticky funkční a má za sebou ohromné úspěchy. Není ovšem špatné mít na paměti, že ideje státu-organismu, ať už buněčné monarchie hegeliánsky-pruského typu, kdy se jedinec obětuje do služeb vyššího celku-státu, nebo buněčné republiky virchowovské či purkyňovské, daly vzniknout nejen národním státům a občanským právům, ale také národnímu socialismu či komunismu. V přírodovědě z tohoto myšlenkového podhoubí vyrůstá nejen darwinismus a buněčná teorie přírody, ale třeba také O původu nerovnosti lidkých plemen (1855) Arthura Gobineau (1816–1882).
Bohužel, společenský model, který napomohl pochopení rakoviny jako „tělu vlastního parazita“, si posléze vypůjčil terminologii od lékařství – vzpomeňme čištění Evropy od „židovské rakoviny“, „třídního nepřítele“ apod., kdy politický režim zneužil přírodovědeckých teorií (včetně např. darwinismu) k legitimizací vlastních zločinů, které naveliko vrcholí ve dvacátém století. Chápání nádorů jako tkání-desperádů, které je třeba z organismu do poslední buňky vyhladit, vyvolává pak při představách společenských analogií asociace vskutku mrazivé.
Albert Einstein často bývá onálepkován termíny „panteista“, „deista“ či „agnostik“. Tyto nálepky však v jeho případě svědčí spíše o nedostatečné terminologii či tyranii pojmů v natolik delikátní otázce, jakou je unikátní podoba spirituality jednoho z největších mozků dvacátého století.
U mnoha významných vědců zabývajících se strukturami kosmu jsme si v minulosti zvykli, že na veřejnosti hlasitě artikulují svůj postoj k náboženství. Z úst Freda Hoyla, Hermanna Bondiho a Lawrence Krausse jsme se mohli dozvědět o jejich zapřisáhlém ateismu, E. T. Whittaker, Edward Arthur Milne či Arthur Eddington se naopak hrdě hlásili ke křesťanství.
Důležitost, s jakou tento aspekt života se svou osobou veřejně spojovali, se tak trochu kacířsky nabízí uchopit jako jeden z klíčů k porozumění jejich přírodovědeckému přínosu. Pro materialistu Hoyla vesmír nemá počátek. Pro Krausse sice kosmos počátek má, ale nebyl stvořen. Pro kvakera Eddingtona svět stvořen byl, avšak tento akt nepřísluší žádnému vědci zkoumat. Milne naproti tomu explicitně spojuje křesťanského Boha s moderní kosmologií.
Stranou stojí Albert Einstein, který často bývá onálepkován termíny „panteista“, „deista“ či „agnostik“. Tyto nálepky však v jeho případě svědčí spíše o nedostatečné terminologii či tyranii pojmů v natolik delikátní otázce, jakou je unikátní podoba spirituality jednoho z největších mozků dvacátého století.
Čím hlouběji se noříme do Einsteinových vyjádření dotýkajících se postojů k náboženství, tím rozostřenější náhled se před námi rozprostírá. Dánský historik vědy Helge Kragh ve své knize Matter and Spirit in the Universe trefně hovoří o úskalí nekonzistence Einsteinových výroků k tématu. Hojná a často nesourodá vyjádření, ze kterých dodatečně skládáme celistvější tvar, mohou zdánlivě svědčit o dvou věcech: jednak že téma náboženství nehrálo v jeho životě natolik důležitou roli, aby se mu systematičtěji věnoval, jednak že míra intimity vztahující se k osobnímu náboženskému prožívání mu nedovolila v plných detailech nastínit takto privátní otázku.
Obojí lze ale snadno vyvrátit, neb Einstein byl ohledně svého osobitého pohledu na duchovnost velmi sdílný a s ohledem na jeho četná zamyšlení k tématu lze vytušit nebývalý zájem. V jeho případě je rozhodně z čeho čerpat, řada Einsteinových textů – esejů, rozhovorů a dopisů ­ se přímo dotýká tématu náboženství či lidské spirituality. Není náhodou, že se tyto materiály staly potravou pro kritickou reflexi pro přední evropské teology, jako jsou Paul Tillich či Hans Küng.
Za zmíněnou nekonzistenci je tak zřejmě odpovědná jiná skutečnost - svébytná individualita německého vědce, jež nedopustila podepření svých spirituálních aspirací o již existující etablované koncepty, jako tomu učinili jiní.
Jako vodítko nám může pomoci negativní vymezení, kde je o co se opřít. Abrahámovská náboženství vnímal coby jakýsi doznívající relikt minulosti. Lidské rysy bohů považoval za „naivní“ či „dětinské“ představy. Bibli prvoplánově chápal jako soupis „primitivních“ legend odporujících vědě.
Ačkoliv jeho širší zázemí s nejbližší rodinou bylo spíše vlažné v postoji k náboženství, seznámil se Einstein již v dětství s elementy židovské i křesťanské nauky. Izraelský fyzik a historik Max Jammer, který se tématem asi nejpodrobněji zabýval, ve své studii Einstein and Religion: Physics and Theology poukázal, že studium zjednodušeného katechismu, Starého i Nového zákona bylo součástí kurikula mnichovského vzdělávacího systému.
S ohledem na svůj původ navštěvoval Einstein i externí lekce judaismu. Ještě ve věku dvanácti let jej ale čtení populárně vědeckých knih mělo osvobodit ze „stavu lží“, rozumějme tradičního židovsko-křesťanského prizmatu. V tomto bodě se jde jen těžko ubránit pomyšlení na klišé pojednávající o racionální vědě, vyvazující blouznivce z mýtického myšlení.
K Einsteinově kritickému pohledu na tradiční náboženství navíc jistě přispěly jeho jinakost ve vesměs katolické třídě mnichovského gymnázia a společenské konsekvence, plynoucí ze svatby s Milevou Maricovou – členkou řecké pravoslavné církve.
Německý vědec však neprchá tam, kde jiní, čili k definitivnímu poznání (nebo dokonce prozření), ale naopak se před námi jeho religiózní perspektiva spíše zamlžuje do čehosi zobecněného. Ocitá se tak v prostoru, kde není dost dobře možné se identifikovat s již hotovou koherentní a v určitém smyslu prefabrikovanou představou emancipovaných náboženství. Oproti tomu vyplouvá do míst, kde hledá a synkreticky pojí ideje, které se mu zdají blízké.
Ve své úvaze, publikované na podzim 1930 v New York Times Magazine, tuctově nazvané Religion and Science, předkládá motivy strachu „z hladu, divokých šelem, nemocí a smrti“ jako podloží vzniku náboženských kultů. Na základě touhy po lásce a vedení se postupně měly tyto ideje transformovat do koncepce morálního či sociálního boha. Svou klasifikaci pak završuje třetím stupněm, jehož dosáhnou ty nejvyzrálejší komunity a jednotlivci – totiž „kosmický náboženský pocit“.
K tomu Einstein nepokrytě přiznává vlastní afiliaci, když píše: „Je velmi náročné objasnit tento pocit někomu, kdo jej nemá.“ Zde již nenalezneme antropomorfní představy božstev či osobního boha. Jisté rysy takové religiozity nachází Einstein už v Davidových žalmech a u některých starozákonních proroků, daleko více však onen koncept spojuje s buddhismem. Vzhledem k odmítání užší specifikace je pak tato idea nutně odsouzena k jisté vágnosti, čehož si je fyzik evidentně vědom. Reaguje proto naléhavě větou: „je nejdůležitější funkcí umění a vědy probouzet tento pocit.“ Nevysvětluje však proč.
Mělo-li být v našem německém mysliteli „něco náboženského“, pak, dle jeho slov, obdiv pro strukturu světa – tu poodhaloval vědeckými nástroji. Unikum autonomně náboženského vhledu zde sice na první pohled odpadalo, avšak údiv k přesahujícímu tajemnu, třebaže ve scientistickém rámci, u něj přítomen byl. Walter Isaacson – autor v současnosti nejslavnější biografie německého vědce, nazvané Einstein: His Life and Universe (česky vyšlo jako Einstein: jeho život a vesmír), právě poukazuje na fyzikův údiv, vycházející z vědeckých poznatků, jako zdroj jeho víry či přesvědčení. V jádru se v podstatě jedná o vzdálenou variaci na středověký nábožensko-filozofický koncept „knihy přírody“ – přesvědčení, že fascinující uspořádanost světa je zjeveným důkazem boží existence.
Einstein intuitivně předpokládal, že omezené možnosti lidské mysli nestačí k plnému pochopení komplexního fungování vesmíru. K tomu dodejme, že v době rodící se obecné a speciální teorie relativity byl známý vesmír ztotožňován s tím, co dnes omezujeme pouze na naši galaxii Mléčnou dráhu. O to překvapivěji vnímal, do jak jednoduchých pravidel lze některé obecné zákonitosti fyziky redukovat.  Za největší záhadu kosmu považoval právě jeho neočekávanou inteligibilitu, tedy srozumitelnost člověku. Když tajemně dodával, že tato vlastnost leží za hranicemi vědy, je zde pokušení ukročit do spirituální perspektivy, což Einstein svým osobitým způsobem učinil. Pravidla regulující náš zejména fyzikální svět jsou racionální a každý vědec má podle Einsteina mít pro tuto nesamozřejmost svou „víru“ – uvědomělý epistemický údiv, vycházející ze sféry náboženství.
Ve svém pozdějším zamyšlení německý fyzik nastínil, v čem vidí nenahraditelný smysl náboženství v lidské společnosti. Dle jeho názoru má čistě racionální koncepce naší existence své limity a (vědecké) znalosti jako takové nám jen stěží napoví, jaké by měly být lidské aspirace, respektive že tyto aspirace nejsou určovány naším rozumem. Jestliže Einstein na pár řádcích pregnantně definuje, co je věda, pak při následném definování náboženství přiznává obtíže. Pokusí se tak alespoň načrtnout některé společné jmenovatele nábožensky založených lidí, jako je „inklinace k nadosobním zájmům a hodnotám“, tedy jakási nesobecká sebetranscendence.
Uznáme-li Einsteinův koncept za religiózní, je nutné dodat, že je zde jasný distanc od boha jako takového; neuznával osobního boha, který trestá i jinak intervenuje a ke kterému je možné se modlit. Fenoménu boha jako takovému se elegantně vyhýbal. Nevěřil v nesmrtelnou individuální lidskou duši ani v tradiční superiorní místo člověka v hodnotovém žebříčku světa, jak jej determinuje Tóra.
Banesh Hoffmann, jenž znal Einsteina osobně, ve své knize Albert Einstein: Creator and Rebel dokonce označil odmítání autorit, a to včetně zavedených náboženských paradigmat, jakožto jeden ze zdrojů průkopnického myšlení německého génia na poli fyziky.
Sílu, jež měla držet kosmos v rovnováze, aby se nezhroutil do sebe, Einstein oficiálně nazval lambdou (označení pro řecké písmeno Λ). V neformálních situacích ji tehdejší novináři familiárně přejmenovali na „little lamb“, čili malé jehňátko. Těžko si odmyslet židovsko-křesťanské reminiscence od takto poetického výrazu pro tajemný princip držící všechny mlhoviny v stabilním uspořádání, avšak šlo jen o dílo náhody na základě fonetické podobnosti.
Vědomá Einsteinova inklinace k specifickému panteismu Barucha Spinózy, jehož opakovaně vyzdvihoval, dává tušit, že vědec odmítal vzorec vztahu křesťanského osobního Boha ke stvořenému světu. Svět jako takový vnímal coby nestvořený. S tím koreloval i jeho postulát kosmu, který v čase nikdy nezačal, jen neustále vegetoval ve zmíněném ekvilibriu. Little lamb (respektive Einsteinovo zamýšlené pojetí) se však posléze s objevem rozpínajícího se vesmíru ve třicátých letech ukázala jako slepá ulička.
Einstein, ač nerad, se později musel smířit s faktem, že galaxie nesetrvávají ve věčné rovnováze, ale že se od sebe vzdalují a jak se poté prokázalo, tato expanze má s celým kosmem svůj jedinečný počátek v čase. Můžeme se ptát, do jaké míry to otřáslo s jeho náboženským pocitem (feeling), kterýžto termín s oblibou opakovaně užíval. Otevřeně patřil k lidem očekávajícím konsonanci vědy a náboženství, či spíše náboženského pocitu, a zde se jeho vlastní a podstatné vědecké východisko ukázalo jako liché. Jaký to mělo vliv na jeho unikátní formu duchovnosti, není úplně jasné.
Nakonec i teorie relativity sama se stala rukojmím některých sekundárních teologických intepretací. Coby kontrastující protiklady jmenujme někdejšího bostonského arcibiskupa Williama O´Connela, jenž teorii obviňoval ze zpochybňování stvoření světa, a proslulého spisovatele Thomase Stearnse Eliota – ten dle některých hlasů nepřímo nacházel náboženské souvislosti relativistické fyziky například v díle souborně vydaném pod názvem Čtyři kvartety.
Noc tichá, svatá, pro někoho i vzdálená... Přečtěte si o lidech, kteří obětovali hojnost, pohodlí, lidskou pospolitost touze po poznání a svátky vánoční strávili na objevitelských cestách.
„Ve středu 18. listopadu 1520 jsme opustili úžinu (dnešní Magalhãesův průliv na jihu Jižní Ameriky) a vpluli jsme do Tichého moře. Plavili jsme se tři měsíce a dvacet dnů a za tu dobu jsme nepozřeli vůbec nic čerstvého. Suchary, které jsme měli k jídlu, už nebyly pečivem, ale prachem smíchaným s červy, strašlivě páchnoucím krysí močí. Jedli jsme také hovězí kůže, jimiž byl potažen hlavní stěžeň, aby se o něj nepředřelo stožárové lano. Od slunce, větrů a deště velice ztvrdly, takže jsme je museli nechat čtyři pět dní máčet v moři, pak jsme je na chvíli položili na řežavé uhlí a teprve potom se daly žvýkat. Jedli jsme často i piliny z prken. Krysy se prodávaly za půl dukátu kus, jen kdyby jich bylo více!
Vrcholem naší smůly bylo ještě jedno neštěstí, horší než všechna předchozí. Mnohým naběhly dásně na horní i dolní čelisti, takže vůbec nemohli jíst a na tento neduh umírali. Celkem zemřelo devatenáct mužů posádky... Dalším dvaceti pěti či třiceti mužům se objevily boláky na pažích, nohou i jiných místech těla (všechno hlavně kurděje, avitaminóza C), takže zdravých nás zůstalo jen pár...“
Tolik prostřední z Vánoc na první plavbě kolem světa Portugalce jménem Fernão Magalhães ve španělských službách v letech 1519-22. Ukázka pochází z knihy účastníka výpravy Antonia Francesca Pigafetty. Aby z ní velitel nevyšel jako nezodpovědný ničema, je třeba dodat, že do Tichého oceánu se pustil bez dezertovavší lodi San Antonio, která vezla většinu zásob; navíc netušil, jak rozlehlý Pacifik ve skutečnosti je, jinak by se jistě zásobil víc. Magalhães anabázi Pacifikem přežil, potom ale zahynul při šarvátce s domorodci na Filipínách.
Někteří cestovatelé se v denících o Vánocích přímo zmiňují. Mořeplavec James Cook na druhé ze svých tří cest kolem světa zaznamenává dne 25. prosince 1773 (to se nacházel nedaleko jižního polárního kruhu, který o tři týdny později jako první na světě překonal): „O polednách jsme poznali, že lidé mají chuť oslavit po svém Hod boží, a tudíž jsem nechal plout lodě pod velice malým počtem plachet, aby mě nepřekvapil nějaký závan větru, právě když budu mít posádku opilou...“
V Čem udělali čínští soudruzi chybu? Čínský experiment odstartoval genetické vylepšování lidstva bezpříkladně zpackaným způsobem.
Zprávu o tom, že se v čínském Šen-čenu narodila dvojčata s uměle upravenou dědičnou informací, přinesl jako první 25. listopadu 2018 web časopisu MIT Technology Review. O den později vydala na totéž téma tiskovou zprávu agentura The Assosiated Press. Zatímco MIT Technology Review využil „úniku informací“ z blíže neuvedeného zdroje, zpráva agentury obsahovala předem připravené PR, jehož součástí je i videonahrávka rozhoru s vedoucím týmu čínských biologů Jiankui He.
Na webových stránkách šenčenské kliniky se vzápětí objevila část dokumentace k experimentu v čínštině. Jiankui He pak stručně referoval o šokující události na 2. Mezinárodním summitu o editaci lidského genomu konaném od 27. do 29. listopadu 2018 v Hongkongu. Tím byl v předvánočním čase roku 2018, kdy tento text vznikal, výčet zdrojů informací o prvních dětech narozených po cíleném zásahu do dědičné informace prakticky vyčerpán.
Kusé zprávy o narození děvčátek označovaných jako Nana a Lulu šokovaly svět. Není divu. Na 1. summitu o editaci lidského genomu konaném koncem roku 2015 ve Washingtonu se široké mezinárodní vědecké společenství dohodlo, že výzkum cílených zásahů do dědičné informace lidských embryí bude pokračovat, protože otevírá nové cesty v boji s různými onemocněními. Zároveň se všichni účastníci zavázali, že se nebudou pokoušet přivést na svět děti z embryí s cíleně upraveným genomem.
Ve Washingtonu zavládla shoda na tom, že technika pro cílené úpravy genomu založená na metodě CRISPR-Cas9 (tzv. editace genomu) ještě neodrostla dětským nemocím a nelze vyloučit, že by se děti narodily s vážným postižením. K těmto zásadám se přihlásil i Jiankui He.
Za tři roky, které od washingtonského summitu uplynuly, prodělala metoda CRISPR-Cas9 řadu zásadních změn. Proto byli vědci připraveni na summitu v Hongkongu k diskusi, zda už přínosy editace genomu lidských embryí převažují nad jeho riziky. Místo toho však byli postaveni před holý fakt, že tým pod vedením Jiankui He už takový zákrok provedl. Narodily se děti s cíleně pozměněnou dědičnou informací, které budou editovaný genom předávat následujícím pokolením. Lidstvo překročilo práh zapovězené komnaty. Poprvé vzalo evoluci do svých rukou a začalo samo sebe zdokonalovat.
Čínský biolog Jiankui He vyšel ze známého faktu, že virus HIV1 se při nákaze bílých krvinek naváže na povrchu těchto buněk na bílkovinnou molekulu vyráběnou podle instrukcí genu CCR5. Především v severní Evropě je v populaci rozšířený defekt tohoto genu označovaný jako Δ32, při kterém z genu CCR5 v jednom místě vypadlo 32 písmen genetického kódu. Pokud dítě zdědí tuto variantu genu od obou rodičů, jsou jeho bílé krvinky odolné vůči viru HIV1.
V Číně je infekce virem HIV hodně rozšířená a v některých oblastech postihuje až třetinu obyvatelstva. Nákazu virem tu provází těžké sociální stigma. HIV-pozitivní lidé mají problémy s přístupem k lékařské péči, s udržením zaměstnání a na společenském žebříčku se propadají na samé dno.
He oslovil prostřednictvím inzerátů partnerské páry, kde je muž HIV-pozitivní, a nabídl se, že zařídí, aby jejich děti získaly proti viru HIV imunitu. Celkem se mu přihlásilo osm párů, z nichž jeden z experimentu už v počáteční fázi odstoupil. Zbývajících sedm se podrobilo „oplození ve zkumavce“, při kterém vědci vstříkli do zralého vajíčka spolu se spermii i molekuly CRISPR-Cas9 zacílené na gen CCR5. Takto vzniklá embrya nechali několik dní vyvíjet v laboratorních podmínkách a pak z nich odebrali pár buněk, které podrobili genetickým analýzám. Prověřovali, zda došlo k poškození genu CCR5 a zda zároveň nedošlo k narušení DNA embrya mimo toto cílové místo.
Jednomu páru takhle vybrali dvě embrya, která přenesli do dělohy partnerky. Z těch se pak v listopadu 2018 narodila děvčátka s „krycími jmény“ Nana a Lulu. He následně přiznal, že po stejném zásahu do dědičné informace embrya čeká narození dítěte ještě jeden dobrovolnický pár.
Už dlouho bylo jasné, že je jen otázkou času, kdy se narodí dítě z embrya s upravenou dědičnou informací. Jen málokoho asi napadlo, že se tak stane už na konci roku 2018. A už asi vůbec nikdo si neuměl představit okolnosti, za jakých se tento přelomový počin odehraje.
Většina odborníků přepokládala, že první editace genomu lidského embrya zachrání dětí před těžkou dědičnou chorobou. Embrya nesoucí poškozený gen by byla podrobena genetické „opravě“, která by uvedla jejich dědičnou informaci do pořádku. Takový zákrok lze označit za genovou léčbu embrya. He a jeho spolupracovníci ale použili embrya, která nenesla žádný defekt, a cíleným poškozením genu CCR5 se jim snažili dodat novou vlastnost – odolnost k viru HIV. Takový postup můžeme označit za genové vylepšení.
Samo o sobě není vylepšení lidského organismu ničím, co bychom neznali. Platí to třeba o zkrášlujících operacích plastických chirurgů. Také očkování proti infekčním chorobám nám dodává „nepřirozenou“ vlastnost vzdorovat viru nebo bakterii a je ho možné chápat jako vylepšení. Vakcinací si lidé „vylepšují“ imunitní systém. V případě genového vylepšení se „inovace“ odehraje na úrovni dvojité šroubovice DNA. Vylepšení vzešlé z experimentu čínských vědců je zvláštní i v tom, že nemusí zemřít se svým nositelkami, protože ho zdědí jejich děti a pak i další pokolení.
V podobných případech bývá namístě zvážit přínosy a rizika. A v tom He a jeho tým vážně pochybili. Zásahem do DNA embryí se vůbec nesnažili napodobit mutaci Δ32. Molekuly jejich CRISPR-Cas9 nebyly konstruované pro jiný účel, než je přestřižení DNA uvnitř genu CCR5. A ani tento záměr se nepovedlo bezezbytku naplnit.
Jedno z děvčat zřejmě získalo zákrokem jeden výtisk genu CCR5 zkrácený o čtyři písmena genetického kódu a druhý výtisk ochuzený o jedno písmeno genetického kódu. Budou takto poškozené geny CCR5 chránit děvče proti viru HIV stejně dobře jako mutace Δ32? To není podle odborníků vůbec jisté. U druhého děvčete dopadl zásah do dědičné informace ještě hůř. Zasažen byl jen jeden gen CCR5 a z něj vypadlo patnáct písmen genetického kódu. Zákrok zjevně nezasáhl všechny buňky. To znamená, že toto děvče má v části buněk svého těla dvě plně funkční kopie genu CCR5 a v části buněk jednu funkční kopii a jednu kopii zkrácenou o 15 písmen genetického kódu. Lze říct téměř s jistotou, že děvče odolnost k viru HIV nezískalo, ale čelí všem rizikům spojeným s poškozením DNA mimo cílové místo. Vědci se shodují v tom, že narození dítěte z embrya s takto pozměněnou dědičnou informací je neospravedlnitelné.
Bez kontroverze není ani narození prvního děvčete. Pokud má skutečně nefunkční geny CCR5, pak je sice odolnější k viru HIV, ale zároveň je náchylnější k infekci virem západonilské horečky a k těžkému průběhu infekcí chřipkovými viry. Před těmito zdravotními komplikacemi totiž funkční gen CCR5 chrání. Nedávné experimenty na myších naznačují, že gen CCR5 může sehrávat nezanedbatelnou roli také při vývoji mozku. Nad dívkou se tedy vznáší riziko poruch postihujících nervové funkce.
Na současné úrovni poznání bylo možné celý experiment provést neskonale lépe. V možnostech metody CRISPR-Cas9 je vytvoření mutace shodné s přírodní poruchou genu CCR5 Δ32. To je ale mnohem komplikovanější, než pouhý střih do tohoto genu. Také riziko necílových zásahů mimo gen CCR5 bylo možné eliminovat výrazně důkladnějším způsobem. O tom, že technika CRISPR-Cas9 dosáhla úrovně, kde je namístě začít s úvahami o cílených zásazích do dědičné informace lidských embryí, jsou přesvědčení i vědci mimo Čínu. Podle George Daleyho z Harvard Medical School stojíme před úkolem najít přijatelnou cestu pro přechod od pokusů v laboratořích ke zkouškám na klinikách.
He však vyrazil za svým cílem naprosto bez skrupulí tou nejprimitivnější cestou. I když ve zveřejněném videu prohlašuje, že chtěl v první řadě pomoci párům, které v důsledku infekce partnera HIV ztrácely smysl života, většina odborníků se shoduje v tom, že hlavním motivem ambiciózního Číňana bylo světové prvenství. K tomuto názoru se kloní americký genetik George Church, který má jinak pro Jiankui He v nejednom ohledu pochopení.
Děti HIV-pozitivních mužů se nenakazí, pokud jsou počaty „ve zkumavce“. Tento postup je ale drahý a zdaleka ne každý na něj má dost peněz. He ale dobrovolníkům zajistil početí „ve zkumavce“ zdarma a navíc jim poskytl benefity, např. zdravotní pojištění, v celkové hodnotě kolem 40 000 dolarů. To v Číně odpovídá zhruba čtyřnásobku slušného ročního platu. Odborníci na lékařskou etiku se proto pozastavují nad motivací dobrovolníků. Skutečně chtěli nezištně pomoci vědeckému pokroku? Nebo je k riskantnímu podniku strhla vidina benefitů?
I když dobrovolníci podepsali před vlastní procedurou dokumenty, v nichž potvrzují, že souhlasí s podmínkami experimentu a jsou si plně vědomi jeho možných přínosů a rizik, vznáší se nad získáním souhlasu velký morální otazník. V dokumentu se neobjevuje termín „editace genomu“ ale „vakcína proti HIV“. A to je zcela zásadní rozdíl.
Četné komentáře zdůrazňují, že ke kontroverznímu průlomu v editaci genomu člověka došlo zcela logicky právě v Číně. Totalitní režim s dlouhou tradicí zásahů do práv jednotlivce vytváří pro něco takového příhodné podmínky. Svou roli tu sehrává i fakt, že v Číně je zájem celku stavěn nad zájmy jednotlivce. Pokud by He a jeho tým přinesli svým kontroverzním experimentem prospěch celé společnosti, pak je újma děvčat narozených s editovaným genomem pro řadového Číňana o poznání přijatelnější než pro průměrného obyvatele Evropy či Ameriky.
Sinologové v této souvislosti upozorňují na ostrou konkurenci panující mezi příslušníky více než miliardové čínské populace. Prosadit se je nesmírně těžké a to vede ke snahám chytit bez nejmenších skrupulí za pačesy každou příležitost, která se naskytne. V klimatu nekompromisní soutěže se lidé neptají, jestli něco mohou provést. Prostě to udělají a následně se za to omluví. Stejně postupoval i He.
Jestli budou čínskému vědci omluvy co platné, se teprve uvidí. Svým počinem se dostal do rozporu s čínskou legislativou platnou už od roku 2003. Podle kuloárových zpráv si rektor šenčenské univerzity vyzvedl svého provinilého podřízeného na kongresu v Hongkongu a „doprovodil“ ho zpátky do domovského města. Od té doby je Jiankui He nezvěstný.
Byla by chyba si myslet, že jiné země s demokratičtějšími poměry jsou proti podobně pochybným vědeckým počinů imunní. Stačí si připomenout nedávné skandály vědeckých podvodníků, jako byl jihokorejský biolog Woo-suk Hwang, japonská bioložka Haruko Obokatová nebo nizozemský psycholog Diederik Stapel a bude nám rázem jasné, že na průšvihy vědců nemá Čína monopol. Ostatně na editaci genomu čínských dvojčat se podle některých zdrojů aktivně podílel i americký vědec Michael Deem z Rice University.
Malé podušičkové rozjímání nad Světovým dnem vědy pro mír a rozvoj. Koná se,­ od roku 2001 ,­ 10. listopadu a má mimo jiné připomínat, jak je věda prospěšná pro společnost.
Věda je záležitost specifická svým akcentem na lidskou tvořivost a touhu poznávat. Jakkoli její začátky nebyly snadné, postupně nabyla na důležitosti a lze očekávat, že v budoucnosti bude hrát ještě významnější roli. Bude to ale věda výrazně jiná, než byla v minulosti i než je dnes. Vlastně už to ani nebude věda v původním smyslu.
Věda minulosti, jak ji známe z časů Galileových, Faradayových nebo třeba ještě Heyrovského, bývala svobodná a nezávazná, v pravém smyslu slova ofenzivní. Společnost od ní kdovíco praktického nečekala, maximálně tak trochu lesku pro panovnický dvůr. A vědcům tohle závětří vyhovovalo, což hezky ilustruje obvyklý přípitek fyziků z Cavendishovy laboratoře v britské Cambridgi poté, co tam byl roku 1897 objeven elektron: „Ať žije elektron, ať nikdy nikomu není k užitku!“
Jenže potom se něco změnilo. Namísto odedávna uznávaného spoření (a placení hotovými) jsme si poznenáhlu zvykli půjčovat si (a platit směnkami). Žel bohu, nejen v bankovnictví. Dneska jsme na tom tak, že na dluzích stojí veškerý náš život. Nastává podivný stav, kdy si žijeme nad poměry z dluhů, o kterých dobře víme, že je nikdy nemůžeme splatit (a co je horší, ani je splácet nehodláme). Budiž, někdo namítne, že on osobně nikomu nedluží, jenže při zaužívaném pořadí hodnot se i on zadlužuje už jen tím, že jí, pracuje, nakupuje, že vůbec existuje.
Pomineme-li jako prkotinu rostoucí státní dluh, pak hlavní věřitelé jsou dva: příroda a lidské tělo (s psychikou). Oba zatím ještě mají jakési rezervy, ale nebude to navěky. Avšak pokud se někdo varovně ozve, uslyší ohranou větu: „Zatím jsme si vždycky poradili, však my zas něco vymyslíme!“ Ano, zvykli jsme si spoléhat, že v budoucnosti to vždycky nějak ušolícháme, sázíme na dosud nevykonané objevy a vynálezy. Naše až nábožná víra ve všemocnost budoucí vědy a techniky ústí do průšvihu globálních rozměrů, do pyramidové hry s osudem lidstva.
Abychom to zkrátili, je jenom otázkou času, kdy nebudeme mít čím přijatelně uspokojit nároky stále četnějšího a zpovykanějšího občanstva (dostaví se konec alespoň jakéhos sociálního smíru) a kdy způsob života a znečištění prostředí překročí hranici tolerance organismu (nastane exploze civilizačních chorob z chronického pohodlí a chronického stresu).
Veřejnost, ponoukána sliby populistů a reklamami korporací, se ovšem dál bude dožadovat svých maskotů pokroku (lepší auto, televizor, mobil a desítky dalších nezbytností) a radovat se, že pomyslná kola výroby i spotřeby se točí stále rychleji. Nastane paradoxní situace: přestože po materiální stránce si budeme žít nesrovnatelně líp než naši předkové a většina z nás se bude honosit vysokoškolským titulem, budeme míň ochotni vyhazovat peníze na jinou vědu než tu, která bezprostředně přispěje k našemu dostatku a zábavě.
Zneklidnění vládcové začnou hledat, jak a odkud ještě vyškrábnout něco, co by hrozící kolizi oddálilo alespoň na dobu, kdy budou u vesla. Odnese to (vedle umění) především věda. Je jasné, že v časech, kdy ze stále vyčerpanějších zdrojů pomocí stále agresivnějších metod se musí uspokojovat stále vyšší nároky stále početnější a zhýčkanější populace, si nějaké bádání ve vesmíru nebo kolem subatomových částic politici rozmyslí.
Základní výzkum bude inhibován jako zbytečný přepych a všechny zdroje, které nepohltí zajišťování elementární bezpečnosti a pořádku spolu se sociálními výdaji, budou vrženy na výzkum cílený. Zatímco dříve se bádalo z dychtivosti po poznání, a když se přišlo na něco využitelného, bylo to jen bokem, jako nepovinný, víceméně náhodný bonus, nyní budou vědci komandováni jako vojáci do výzkumu zacíleného na kompenzaci negativních důsledků pokroku. Hlad bude hlavně po fyzice kolem energetiky a elektroniky, po chemii levnějších náhražek všeho druhu, dále po biologii pro zemědělství, samozřejmě po lécích a zdravotnické technice; vědci jako Newton, Darwin či Einstein budou překryti typy jako Justus von Liebig (anorganická hnojiva), Fritz Haber (amoniak ze vzdušného dusíku umožnil velkovýrobu hnojiv), Nikola Tesla (rozvoj elektrotechniky) nebo třeba Rudolf Diesel.
Komplexní přístup k nemoci je čím dál potřebnější – a vzácnější. Současníci mají tendenci přeceňovat význam lékařské vědy a techniky na úkor lékařského umění.
Při psaní tohoto textu jsem myslel na dva své vzácné přátele, vynikající lékaře a moudré lidi, kteří nedávno ve vysokém věku zemřeli. O psychosomatice nikdy výslovně nemluvili, ale měli ji pod kůží. Bez doktora Kamila Kuchlera a profesora Ctirada Johna svět ani medicína nebudou, co bývaly s nimi.
Slavný arabský učenec a lékař Avicenna před tisícem let provedl následující experiment: do odděleného, leč nezacloněného výběhu vedle berana umístil vlka. Beran, jakkoli fyzicky na životě neohrožen, při stálém výhledu na šelmu v sousedství přestal napřed žrát, potom spát, a po čase (na první pohled bezdůvodně) uhynul. To je asi první známý příklad experimentálního důkazu vlivu duše (psychiky) na zdraví těla. Už dávno předtím ale vojevůdci věděli, že vítězům se rány hojí líp než poraženým.
Až do poloviny 17. století lidé vztah těla a duše nijak zvlášť neřešili, obě entity dohromady tvořily živoucího člověka; jeho věčná duše po smrti opustila tělo a to podlehlo zubu času. A co se medicíny týče, ta – ještě v plenkách – toho nemohla moc nabídnout, a tak si vypomáhala tu slovy naděje či útěchy, tu poukazem na vůli shůry. Jak říkával před půl páta staletím největší chirurg své doby Ambroise Paré: „Léčil jsem, avšak uzdravil Bůh.“
Odvěké pojetí medicíny jako léčení lidí se vším všudy nabourali v průběhu první poloviny 17. století zejména tři lidé.
Napřed politik a filosof Francis Bacon tvrzením „vědění je moc“ otevřel cestu k ustavení vědy jako významné společenské síly. Zároveň nastínil první zásady vědeckého výzkumu a rozlišil i první klamy při poznávání (to jsou ony známé idoly).
Zhruba ve stejné době Baconův krajan William Harvey objevil krevní oběh, čímž srdce nepřímo přirovnal k čerpadlu, cévy k hadicím s klapkami. Pár let poté francouzský filosof René Descartes rovnou prohlašuje: „Považuji lidské tělo za stroj... Moje mysl srovnává nemocného člověka a špatně vyrobené hodiny s představou zdravého člověka a dobře udělaných hodin.“ Pomyslným oddělením duše od těla sice lékařům umožnil jeho nezaujaté studium (počínaje pitvou), současně ale proces kurýrování člověka posunul směrem k údržbě kotlů, pump a potrubí.
Experimentátor a induktivista Bacon spolu s teoretikem a deduktivistou René Descartesem, jakkoli nelékaři, jsou svým způsobem nejužitečnějšími i nejškodlivějšími osobnostmi v novodobé medicíně. Prvními proto, že do ní vnesli vědecké metody, druhými proto, že pro samou objektivitu přestali vnímat pacienta jako strádající subjekt.
Obdobně jako dávno předtím Avicennův beran tak pošla představa medicíny, která – jakkoli dobově podmíněně – léčila člověka jako celek.
S karteziánským dualismem těla a duše to tedy dopadlo jako se vším, na co kdy člověk přišel: Dobrý sluha, ale zlý pán. Pod znakem dualismu lékaři-hodináři více než čtvrt tisíciletí mazali převody, prošťuchovali trubky, měnili kolečka, natahovali pérka, zkrátka opravovali porouchané lidské stroje.
Čas pro změnu přišel až koncem 19. století, kdy rakouský neurolog Sigmund Freud při studiu hysterie popsal patologickou somatizaci duševního traumatu (říkal jí konverze).
Descartes a Freud vytyčili základní ideové milníky v chápání vztahu tělesna a duševna v nemoci. Někteří lékaři si mezitím šli vlastní cestou. Tak v roce 1818, shodou okolností přesně před dvěma sty lety, Němec Johann Heinroth v jednom ze svých spisů zmínil, že příčiny nespavosti mohou být „psycho-somatické“. Jde o první známé použití pojmu psychosomatika, byť zatím pouze při popisu jednoho konkrétního neduhu.
Psychosomatika však funguje mnohem obecněji. Známý psychiatr Vladimír Vondráček uvádí: „Např. naše pacientka se pohádala se svým milencem, pak ji to mrzelo, chtěla se smířit, ale hrdost jí v tom bránila. Měla ambivalentní pocity a ambitendence. Chtěla a nechtěla mu napsat. Výsledkem bylo, že dostala hysterickou obrnu pravé horní končetiny, což symbolicky vyjádřeno znamenalo: ,Chtěla bych napsat, ale nemohu, poněvadž mám ochrnutou ruku.‘ Takto asi se jeví mechanismus konverze.“
Jindy zmiňuje ženu, které se při sledování kreslené grotesky o Palečkovi vytvořila velká krvavá podlitina na měkkém patře v místě, kde se hlavní hrdina zachytil na čípku v krku kozy, která ho mohla spolknout. Obecně pak profesor Vondráček vedle hysterického ochrnutí, slepoty či němoty zmiňuje třeba syndrom solného sloupu (strnulost při velkém úleku).
Mírnější příznaky vlivu psychiky na tělesno ostatně všichni známe z běžného života: ve chvílích úzkosti či duševní nepohody trpíme pocity sevření hrdla, bušení srdce, sucha v ústech, nevolnosti.
„Čtyřicet procent případů v ordinaci je psychosomatických, ten člověk má jenom nějaké strachy,“ konstatoval legendární lékař Josef Charvát. Stačí také vzpomenout na některá rčení: z problémů „se nám může hlava rozskočit“, ze ztráty milované osoby „máme zlomené srdce“, problémy „nám leží v žaludku“ (viz také článek Stanislava Komárka Srdeční infarkt a zlá tchyně).
Neumím to dokázat čísly, ale cítím, že lidé jsou z různých důvodů stále negativněji psychicky exponováni a současně jsou zřejmě v této oblasti i stále zranitelnější, postaru řečeno háklivější. Podíl psýchy na nemocech těla tím dál roste.
Opět profesor Vondráček: „Lékař nemůže zavřít továrnu znečišťující vzduch, zemi a vodu, nemůže vyloučit duševně vadné z řízení vozidel, zlé nadřízené z jejich postavení, nahradit nevyhovující byty krásnými atd., může jen upozorňovat a radit.“
V předcházení nemocí má psychosomatická medicína velmi omezené možnosti. O to větší šanci uplatnit komplexní přístup má při jejich terapii.
(Pro úplnost krátce dodejme, že zdraví ovlivňují i společenské vztahy člověka a jeho duchovní rovnováha; mělo by se tedy hovořit o spirito-socio-psycho-somatice. Jak sociální, tak spirituální disharmonie se ale primárně projeví v psychice, a teprve skrze tu případně na těle, proto pohled pouze „psycho-soma“ v prvním přiblížení stačí, viz také článek Vladislava Chvály Je psychosomatika obchod s deštěm?)
Termín lékařské umění používal už Hippokrates („lékařské umění je mezi všemi druhy umění nejvznešenější“), koneckonců každá náročnější profese vyžaduje svoji variantu „umění“. V čem je ale to lékařské specifické?
Možná bychom si ho mohli vysvětlit následujícím myšlenkovým pokusem: Dva úplně stejné pacienty se stejnou vážnou chorobou nechme léčit z ryze odborného hlediska stejným postupem, avšak dvěma rozdílnými lékaři. Velmi pravděpodobně se jeden pacient vykurýruje o něco rychleji a s menšími následky než druhý. Proč, když u nich všechno kromě osoby lékaře proběhlo naprosto stejně?
Inu to, co hojení v jednom případě urychlilo, bylo lékařské umění. Budiž, ale co to vlastně je?
Jako nelékař se můžu jen dohadovat: Mohla by to být znalostmi a zkušenostmi podložená, individuálně namíchaná směska sebevědomí, pokory, empatie, intuice, kreativity, zaujetí a dobrého srdce, okořeněná charismatem a snad i špetkou moudrosti... Stručněji, je to schopnost maximálně zužitkovat odborné i osobní schopnosti tváří v tvář konkrétnímu pacientovi. Takový lékař nás snadno přesvědčí, že je kompetentní, že mu na nás záleží a že dělá, co je v jeho silách. Řekl bych, že právě lékařské umění z medicíny činí morálně exkluzivní obor. Opisně to před lety vyjádřil chirurg Bohuslav Niederle ml.: „Když se o někom řekne, že je dobrý doktor, je to hodnocení mravní.“ (Jistě netřeba zdůrazňovat, že jedním z pilířů lékařského umění je bytostně psychosomatický přístup k pacientům.)
Dar lékařského umění funguje do značné míry nezávisle na úrovni lékařské vědy a techniky; působí na psychiku a skrze psychosomatiku příznivě ovlivňuje průběh nemoci. Lze očekávat, že lékař byť stoprocentně vědecký, leč nedotčený lékařským uměním, bude mít terapeutické výsledky horší, než jeho kolega vhodně kombinující rozum s emocemi. Lékařské umění je totiž esenciální složkou medicíny! (Na mysli mi tane výrok britského matematika Godfreye Hardyho: „Všichni matematici jsou v podstatě izomorfní.“ Rozumím tomu tak, že matematika je - s jen nepatrnou nadsázkou - stoprocentně exaktní věda, takže na osobnosti matematika nezáleží. Naproti tomu lékaři izomorfní rozhodně nejsou. Když už si tu takhle hezky mudrujeme, zkusme se uchýlit k bonmotu: „Věda činí medicínu silnou, umění ji činí krásnou.“)
A teď do problému zavrtejme ještě hloub: Příliš mnoho lékařského umění na úkor lékařského vědění (jak tomu bývalo v minulosti) zavání šarlatánstvím. Příliš mnoho vědy na úkor umění dává mechanickou medicínu (která hrozí v budoucnosti). Teoreticky by se asi dal pro každou situaci v lékařské praxi stanovit optimálně působící poměr vědy a umění, přičemž obě stránky onoho poměru se dají průběžně zkvalitňovat, neměly by však ukrajovat z podílu druhé.
A nyní alespoň jeden malý příklad.
Pediatr Kamil Kuchler si jako malý kluk těžce zranil nohu a dlouho pobýval na dětské klinice. Až do smrti opakovaně vzpomínal na sekundáře, ani neznal jeho jméno, který mu pravidelně převazoval a čistil operační ránu (a to hodně bolelo) a zpíval si s ním ad hoc složenou písničku s přáním, aby ta bolest konečně přestala... Doktor Kuchler potom během své kariéry nikdy nepřestal brát maximální ohled na své malé pacienty. Kupříkladu dbal na to, aby děti probouzející se z narkózy jako první po otevření očí uviděli svoje rodiče. V případech fatálního konce zase rodičům důkladně a beze spěchu vysvětlil, že udělali, co mohli, ale tady se opravdu nedalo nic dělat. Věděl totiž, že hlavně maminky si smrt dítěte začnou vyčítat a hledat, čím ji zavinily...
Taková tedy byla minulost. Co budoucnost?
V českém zdravotnictví se rok co rok oficiálně rozděluje nějakých 350 miliard korun (plus neodhadnutelné černé peníze) rozprostřených do deseti milionů skutečných či potenciálních pacientů. Takový balík nemůže nelákat i podnikatele, pro které je zdraví jen polem nelítostného byznysu. Pomiňme nyní jednotlivé průvodní jevy vývoje medicíny (fragmentace, instrumentalizace, depersonalizace, byrokratizace atd.) a zaměřme se rovnou na celkový vnější výsledek.
Vezmeme-li v úvahu průběžné slábnutí veřejné správy i pokračující chudnutí státu, lze celkem logicky očekávat toto: Ve světě, kde dominuje zisk, si kořist postupně rozdělí nejdravější magnáti. Tito „zdravobaroni“ na jedné straně ponesou náklady na stále dražší lékařské přístroje i na právní zastupování proti stále častějším žalobám pacientů, zároveň se ale stanou v podstatě pasáky všech osob účinkujících ve zdravotnictví, takže nakonec každý lékař (sestra, laborantka atd.) bude jejich zaměstnancem nebo jim jako formálně volná noha bude platit cosi jako výpalné.
Cílem bude permanentně léčit, nikoli však vyléčit, neboť uzdravený pacient představuje ekonomickou ztrátu. Míry volnosti lékaře dramaticky ubude, vše spoutají závazné léčebné postupy. (Slabou útěchou budiž, že neméně tuhá formalizace a alibismus budou fungovat i ve většině ostatních profesí.)
Navzdory přetrvávajícím frázím o ušlechtilém poslání pomáhat trpícím i medicíně fakticky povládnou peníze. A stejně jako v jiných povoláních, také lékaři zítřka, cloumáni duchem času, těch peněz (jako moderního symbolu fitness) budou chtít do nejvíc a (na důkaz své šikovnosti) s co nejmenší námahou (až na hrstku notorických idealistů). Od maximy „zdraví především, a přitom pokud možno vydělat“ nevyhnutelně přejdou k imperativu „především vydělat, a to skrze nálepku zdraví“. Sám pojem zdraví de facto ztratí smysl – všichni budeme nějak nemocní a léčení.
A pacient? Ten, podobně jako nosnice v klecovém velkochovu, bude udržován naživu proto, aby snášel body. Bude zván k prohlídkám a inkasu receptů, posléze toliko distančně a elektronicky, bude náležitě přikrmován medikamenty, a pokud si nějaká akutní událost vyžádá osobní jednání (co nejstručnější, vždyť čas lékařů i jejich instrumentů jsou peníze), při vstupu do společné čekárny namačká do automatu specifikaci svých potíží (zvýšená teplota, bolest v břiše apod.), dostane číslo a podobně jako dnes v bance si počká na vyzvání, do které kukaně má vstoupit. Cokoli navíc se bude platit hotově.
Za to náš pacient získá slušnou naději na „statistický“ život – tedy pokud jeho choroby budou probíhat typicky, většinově; při významnějších individuálních odchylkách vyžadujících trochu přemýšlení, neřku-li tvořivého úsudku (ano, lékařského umění), pacient trudně zanikne v nekonečném pendlování mezi specialisty (pokud možno v rámci stejného zdravotnického impéria).
Z dnešního pohledu to může vypadat katastroficky. Pokud ale k takovému stavu dojde plíživě s tím, že svědkové starých časů vymizejí a další generace se do něj narodí a jiný nepozná, tak už to pro ni nebude katastrofa, nýbrž „normálka“. Na rozdíl od pamětníků, kteří tíhnou k představě zítřka jako idealizovaného, vylepšeného včerejška, současníci mají tendenci přeceňovat význam lékařské vědy a techniky na úkor lékařského umění; v jejich medicíně budoucnosti se pomocí faktů, logiky a logistiky budou zdvořile, efektivně a dokonale neúčastně procesovat poruchy lidského soustrojí.
Závěrem pro útěchu připomenu původně prvorepublikovou sbírku medicínských historek z časů, kdy lékařství bylo určitě bezmocnější než dnes. Kniha se jmenuje Medicína v županu a pro další vydání v nakladatelství Mladá fronta ji v roce 1970 upravil a doplnil imunolog Ctirad John, pedagogická legenda první lékařské fakulty druhé poloviny minulého století. Ten svůj doslov končí slovy: „Medicína zevluje z kulis a vidí život jinak než hlediště: po rubu a bez parád. Je trpělivá, laskavá k lidskému bytí a trochu rozpačitá nad smutkem z míjení a ubývání. Ví, že se člověk nikam nedopospíchá. Je třeba se zastavit čas od času: na kus řeči, úsměv, na legraci. Smích je bratrem radosti, též však smutku. Jindy je obrannou reakcí. I proti úzkosti.“
Kulatá výročí svádějí k všelikým úvahám. Dnešních sto let české státnosti nabízí například otázku: Existuje něco jako česká národní povaha? Pokud ano, jaká je?
Vědeckou odpověď nikdo nezná, tedy pokud není zároveň brilantním biologem, psychologem, historikem i sociologem (přinejmenším) a pokud navíc neoplývá uměleckým bystrozrakem. Nedostupnost pro exaktnější uchopení tématu ale neznamená, že o něm nemůžeme přemýšlet alespoň kvalitativně, každý po svém.
Zde je moje verze jako podnět ke čtenářovu vlastnímu výročnímu zadumání.
Jako asi první se pokusil průkopník české sociologie Emanuel Chalupný ve spisku Národní povaha česká (1907). V něm mj. napsal: „Angličan zpívá: ´Vládni, Británie.´ Češi pějí: ´Ještě naše slovanská řeč žije.´ Angličan se těší ze své vlády, my z toho, že jsme ještě nezahynuli.“
Zatím poslední ze seriózních prací, o kterých vím a které se týkající české národní povahy (jakkoli tento pojem tam ani jednou nepadne, mluví se tu o národním stereotypu) je text akademických psycholožek Martiny Hřebíčkové a Martiny Klicperové-Baker Češi v nebi a v pekle (Vesmír 97, 510, 2018/9). V jejich výzkumu Češi vycházejí převážně jako „nedemokratičtí skeptici, ... poněkud negativističtí a sebekritičtí“.
Na biologické jádro člověka nasedá kultura, obdobně jako sekundární struktura DNA na primární, jako epigenetika na genetiku, podmíněný reflex na nepodmíněný.
Jakkoli přírodní výběr ze své podstaty nepřeje obětavým jedincům, součástí našeho biologického evolučního dědictví je i cosi jako morální imperativ (evoluční adaptace instinktivní povahy, uložená v genech, která člověka vedle přednostní péče o vlastní prospěch nutí v určitých situacích dělat i za cenu vlastní ztráty věci, které se komunitě vyplácejí a ona tudíž lépe prosperuje). Základní morální imperativ je něco jako největší společný jmenovatel většiny lidí ohledně etiky. Ten bývá vždy a všude stejný, proto nás oslovují díla Homérova stejně jako Čapkova, proto láska či nenávist bují na Papui i na Manhattanu.
Naproti tomu součástí dědictví kulturního je národní étos (od předků přejímané, v bájích, zvycích a rituálech uložené, výchovou vštěpované a zkušeností posilované zásady, de facto podmíněné reflexy). Národní étos spoluurčuje místní způsoby realizace všeobecného morálního imperativu.
Jak morální imperativ, tak národní étos tedy fungují značně nezávisle na momentálním politickém –ismu (ten ovlivňuje hlavně to, co je a není oficiálně dovoleno či zakázáno). Zatímco s imperativem nelze v reálném čase pohnout (genetická odpověď na změnu podmínek se ustálí za tisíce generací), étos se dá postupně změnit (vývoj tradice trvá „jen“ desítky generací).
A teď se podívejme na naši historii. Plných čtyři sta let před vznikem samostatného státu byli Češi porobeným národem, neměli svého vládce ani vlastní správu. Z posledních sto let byli svými pány jen necelou polovinu a zažili v nich tři „osmičkové“ události: Mnichov ´38, únor ´48, srpen ´68. Elita národa byla nucena v několika masivních vlnách emigrovat, mezitím průběžně odcházela jednotlivě.
Není divu, že takové dějiny vytvářely selekční tlak ve prospěch průměru, přály poddajnosti a naopak trestaly sebevědomí a průbojnost.
Nezažili jsme sled generací pozvolného občanského zrání, nezvykli jsme si, že žádoucí změny lze dosáhnout i tlakem zdola, vytrvalým úsilím obyčejných lidí. Místo dlouhodobého, mnohdy bolestného ladění vztahu jedinec-veřejná správa a místo kultivace občanské společnosti i národního sebevědomí jsme si desítky pokolení posilovali hlubokou, trucovitou nedůvěru k vrchnosti, k novotám, k jinakosti.
Nepoznali jsme opakovaně, co je hrdost na vlast, co je respekt světa. A pokud jsme přece jen tu a tam pocítili zodpovědnost za něco víc než za svůj osobní píseček, dostali jsme za vyučenou. Jaký tohle všechno mohlo mít účinek?
Co třeba tenhle: Naučili jsme se oscilovat mezi malodušností a kompenzačním velikášstvím. Kašlat na společný zájem. Hledět si každý jen své kuličky. S rostoucím cynismem („kdo nekrade, okrádá rodinu“) jsme si vypěstovali osobitý způsob „nažívání“, vlastní soustavu nepsaných společenských norem a vzorců, jakýsi všepronikající český národní étos založený na třech „š“ – švindl, šlendrián, Švejk (ten nikoli jako odstrašující příklad smějící se bestie, ale jako následováníhodný vzor v reakci na bezmoc). Kdo z této české mašiny na chvíli vystoupí, společně s Nerudou „již stojí opodál“. (Z biologického hlediska to není nic špatného, jen jsme se přizpůsobili daným poměrům. Na druhé straně je tím je ale pomáháme udržovat.)
Aktuální skleněný strop populace modo bohemico Homo sapiens tedy – i nyní, za relativně krátké éry svobody a demokracie – leží jinde než u národů s příznivější historickou zkušeností. (To neznamená, že intelektuálně nejsme schopni vidět výš. Právě diference mezi dohlédnutelným a reálným stavem je jedním z hlavních zdrojů všudypřítomné blbé nálady, která – nedostatečně vyvažována – se u některých jedinců časem rozvíjí v tekutý hněv. Tuto temnou, volně ležící destruktivní sílu potom populisté účelově „chlístají“ na různé jim nepohodlné jevy či skupiny. Ale to už je jiné téma.)
Lze tedy alibisticky říct, že jsme, jací jsme, protože historicky nemůžeme být jiní. Jak z toho bludného kruhu ven (tedy – pokud vůbec chceme)? Co jedinec, to odpověď... Za sebe navrhuji tu docela minimalistickou (že by důsledek vžitého přesvědčení, že „beztak nic nemá cenu“?).
Především nalít si čistého vína. Už to je proti přírodě, vždyť jednou z veledůležitých evolučních adaptací člověka je sklon považovat se (individuálně i druhově) za důležitějšího a vidět své věci růžovější než ve skutečnosti. „Nad spousty nízkých pravd nám dražší/ten povznášející nás klam,“ napsal Puškin.
Vidět člověka v pravém světle není snadné ani příjemné – a přitom by to vlastně mohla být docela úleva, přijmout lidskou přirozenost v její skutečné podobě a raději se nechat překvapovat neočekávanou ušlechtilostí, než si ji podvědomě nárokovat a potom být neustále zraňován opakem.
Pokud se nám tedy opravdu podaří pohlédnout si do tváře a nezkamenět, co dělat? Návod by mohl poskytnout stoik Seneca: „Moudrý člověk se nechá osudem vést, nemoudrý je jím vlečen.“ Cílem lidského života z tohoto pohledu není přitesávat svět k obrazu svému, ale zapasovat svůj obraz do světa, jaký je.
Kruciální otázka veškeré naší činnosti potom zní: Kdy a nakolik v onom neodvratném, biologií dominovaném proudu vývoje lidské společnosti „dělat vlnky“ tak, aby to nebylo na škodu, nýbrž ku prospěchu?
Přesnou odpověď nezná nikdo z tohoto světa, ale můžeme zkusit vydat se jí naproti. Rozhodně nespoléhat na nějaký čarovný zásah shůry (z Vídně, z Moskvy, z Bruselu). Jelikož tu máme vědu a vzdělání, tak rozhodně neuškodí neustále poznávat svět i sebe sama včetně svých možností i slabůstek, snažit se pochopit co možná nejširší souvislosti vnějších i vnitřních jevů (a udržitelně toto poznání promítat do práce i osobního života). Tím se činit osobně vyspělejším (včetně odolnosti k manipulaci) a směřovat tak blíže k oné pomyslné moudrosti (včetně pochopení závazku rozumu pro člověka, lidstvo, život, Zemi).
Čím dál na této pouti pokročíme, tím menší pak bude naše pokušení šířit „dobro“ jinak než pouze kontaktně, nenásilím, osobním příkladem (všechny ty jiné, zprostředkované, více či méně sociálně inženýrské dobré úmysly se totiž v konečném důsledku ukážou méně efektivní až kontraproduktivní).
Tedy žádné pompézní skoky pro budoucnost světa, ale obyčejné krůčky pro současnost nejbližšího okolí; být slušný, skromný, ohleduplný; být takový bez ohledu na neblahé okolní dění; být takový, i když se zrovna nikdo nekouká a i když se mi to zrovna nehodí do krámu...
Stejně jako se skládají naše hříšky, sečítají se i užitečné skutky. Možná se potom náš skleněný strop, řečeno s Hrubínem, „o peříčko zvedne“; třeba z jednotlivých vlnek povstane příval a veletok lidské civilizace, hrnoucí se nezadržitelně do slepé soutěsky, o mírku atomu zpomalí... A i kdyby ne, neukáže se pro každého cenná i samotná snaha?
Většina malých národů je hrdá na těch několik věcí, které od nich svět získal. Čtenář si nejspíš vzpomene, že z českých zemí pochází výrazy jako dolar nebo robot. K českým (přesněji československým) prvenstvím patří i Mezinárodní chemická olympiáda (MChO)1), která před padesáti lety vznikla v Praze.
Cesta na olympiádu je obvykle neuvěřitelně zábavná a náročná zároveň. Letošní padesátý ročník konaný v Bratislavě a v Praze přinesl historicky nejlepší umístění českých zástupců. Využíváme této příležitosti, abychom čtenářům zprostředkovali náš pohled na volnočasové aktivity mladých českých chemiků, které rozhodně nejsou fádní.
Chemická olympiáda je předmětová soutěž středoškolských studentek a studentů. Rok 1968 přinesl do české a slovenské společnosti řadu změn, s jejichž dopady se potýkáme dodnes. K dědictvím tohoto osmičkového roku patří i Mezinárodní chemická olympiáda: zrodila se v červnu onoho roku.
V té době již několik let soutěžili českoslovenští studenti v chemických znalostech a praktické chemii na školní a okresní úrovni, vrcholem bylo celostátní kolo soutěže. Chemickou olympiádu pořádali středoškolští pedagogové zastřešení Ústřední komisí chemické olympiády, v té době provozované v Ústředním domově pionýrů a mládeže Julia Fučíka. Tato soutěž, organizovaná nadšenými chemikáři, se toho roku, možná okořeněna atmosférou Pražského jara, přetavila v první ročník soutěže mezinárodní. Tím se MChO zařadila po bok mezinárodních soutěží v matematice (poprvé 1959 v Rumunsku) a fyzice (poprvé 1967 v Polsku). Tehdejšího, jak stálo v oficiální pozvánce na akci, „mezinárodního setkání studentů – chemiků“ se zúčastnily týmy tří států tzv. východního bloku; kromě Československa ještě Maďarsko a Polsko.
Od té doby ušla MChO dlouhou cestu (podrobněji např. na 50icho.eu/about-icho/history). Do soutěže se postupně zapojily další státy Evropy a později celého světa a dnes se počet účastnících se států pohybuje okolo 80. Organizace značně nabobtnala, ať už se jedná o přípravu soutěžních úloh, nebo o mimosoutěžní program účastníků. MChO vykrystalizovala do vrcholné události pro stovky soutěžících srovnatelné se špičkovým sportovním utkáním, jejíž rozpočet dosahuje desítek milionů korun. Její jubilejní 50. ročník proběhl ve druhé polovině července letošního roku v Bratislavě a Praze a krátce jsme o něm informovali (Vesmír 97, 490, 2018/9). Sluší se zmínit, že jubileum to bylo, fyzikálně vzato, jaksi efektivní, neboť v roce 1971 se MChO z politických důvodů nekonala a letos se tedy soutěžící utkali po čtyřicáté deváté, avšak 50 let od 1. ročníku.
Letošní slovensko-český ročník byl v mnoha ohledech výjimečný. Poprvé soutěž organizoval více než jeden suverénní stát, poprvé přesáhl počet soutěžících hranici tří set, byla představena nová vlajka MChO a posoutěžní setkání všech týmů (reunion party) bylo poprvé otevřeno široké veřejnosti formou hudebně-kulturního festivalu na pražském Vítězném náměstí. Programové schéma MChO se přesto nachází v jakési rovnovážné poloze, odpovídající potřebám organizátorů a soutěžících, a rok od roku se příliš neliší: zahájení,2) praktické úlohy, oddechový program, teoretické úlohy, oddechový program, vyhodnocení.3)
Soutěž trvá deset dní a může překvapit, že o moc rychleji to stihnout nejde. Každý den má svůj význam. Např. během oddechového programu soutěžících je potřeba připravit překlady soutěžních úloh z angličtiny do národních jazyků. To je úkol pro doprovod soutěžících tvořený obvykle dvěma odborníky z dané země (mentors). Pro ilustraci se letos jednalo o překlad přibližně 60 stran textu, k jehož vyhotovení byl k dispozici jediný den.4)
Po soutěži hodnotí porota (scientific committee) „produkty“ studentské práce, ať už se jedná o výtěžky organických syntéz, nebo správnost teoretických výpočtů. Odborné doprovody pomáhají porotě při objasňování výsledků ztracených v překladu. Vítězí soutěžící s nejvyšším počtem bodů, přičemž všichni soutěžící jsou podle bodových zisků rozdělení do „pásem“. Nejlepších 10 % je ve zlatém pásmu - získá zlatou medaili, následujících 20 % získá stříbro a dalších 30 % bronz (tj. přibližně 60 % soutěžících získá některou z medailí). Část soutěžících, kteří nezískají žádnou medaili, ale podaří se jim překonat porotou zvolenou bodovou hranici, získá Čestné uznání (a letos také perníkovou medaili). Zbytek odjíždí z MChO s Účastnickým diplomem. Toto „známkování“ je společné pro všechny Mezinárodní přírodovědné olympiády (chemie, biologie, fyzika) i Mezinárodní matematickou olympiádu.
Dodejme, že letošní úspěch českého týmu ve složení Miroslava Novoveská, Jan Obořil, Josef Tomeček a Richard Veselý spočívá v zisku tří zlatých a jedné stříbrné medaile. Nejlepší z Čechů Jan Obořil obsadil 8. místo v absolutním pořadí a zároveň se stal nejlepším neruským Evropanem. Miroslava Novoveská k tomu navíc předvedla 2. nejlepší výsledek v praktické části soutěže.
Soutěžní úlohy MChO pokrývají všechny základní podobory chemie, tedy biochemii a chemii anorganickou, organickou a fyzikální. Nedílnou součástí jsou laboratorní úlohy, které obvykle kombinují kvantitativní analýzu se syntézou. Letos se jednalo např. o analýzu slovenských minerálních vod. Soutěžící si rozhodně nevystačí s učivem z (českých) gymnázií a přípravě se věnují během celého roku ve svém volném čase. Úroveň úloh totiž odpovídá spíše nižším ročníkům bakalářského studia chemie. Navíc je třeba i trochu fištrónu.
Mezinárodní kolo je ale pouhou nejvyšší větví překvapivě mohutného stromu Chemické olympiády (www.chemicka-olympiada.cz). Pověst chemie jakožto školního předmětu je celosvětově nevalná a v neoblíbenosti těžko hledá rovnocenného soupeře, přičemž důvody tohoto překvapivého faktu by stály za detailnější zkoumání. Přesto je počet účastníků chemické olympiády v ČR značný. Ročně je jich víc jak 7000 a olympiáda tak patří k největším soutěžím svého druhu. Kvalifikovat se na MChO je výsledkem výjimečných chemických výkonů po celý školní rok, počínaje řešením domácích úloh, přes školní a krajská kola po kolo národní. Ani tam však kvalifikace nekončí. Nejlepší 16 účastníků národního kola postupuje na týdenní teoretické soustředění, které kombinuje výuku a písemné testy. Nejlepších osm poté absolvuje soustředění praktické, z něhož konečně vyplynou nejlepší čtyři, kteří mají tu čest reprezentovat ČR na MChO. Upřímně, šli byste dobrovolně a s plnou vervou do toho?
Účastníci musí mít bohaté zdroje motivace, aby toto martyrium absolvovali. Aniž bychom chtěli opomíjet zásadní roli jejich rodičů, lví podíl na účasti v chemické olympiádě mají učitelé na středních školách. Ukazuje se, že v ČR je několik škol, z nichž se dlouhodobě rekrutují úspěšní soutěžící. Za všechny zmiňme alespoň Ostrov nad Ohří, západočeské město ležící na úpatí Krušných hor. Tamější gymnázium je mezi chemiky známé jako OVCh (ostrovská velkolíheň chemiků). Možná je za tím skryt odkaz slavného chemika 19. století Johanna Josefa Loschmidta, který v Ostrově nějaký čas studoval.
Je obvyklé, že se soutěžící během celého roku setkávají jak na soutěžích samotných, tak na seminářích a soustředěních, která jsou součástí širšího soutěžního harmonogramu. Mimoděk tak vzniká silná komunita mladých lidí se zájmem o chemii a přírodní vědy obecně, která dle našeho soudu notně přispívá k oné pozoruhodné motivaci soutěžících.
V případě Chemické olympiády je jedním z pilířů této komunity Běstvina – malá obec v podhůří Železných hor. O Běstvině možná slyšeli milovníci barokní architektury, běstvinská náves se totiž pyšní kapličkou připisovanou Janu Blažeji Santini-Aichelovi. Také pro amatérské mineralogy může jít o známou destinaci, neboť v okolních kopcích se dříve těžil fluorit a daly se zde najít výstavní kousky tohoto minerálu. Téměř jistě by se ale o této obci měli dozvědět mladí zájemci o biologii a chemii. Už přes třicet let se zde konají letní odborná soustředění (LOS) pro úspěšné účastníky biologických a chemických olympiád (www.bestvina.cz). Pro mnohé účastníky jde o přelomovou událost v jejich životech. I oba autoři toho textu jsou bývalými účastníky a současnými spoluorganizátory LOS v Běstvině.
Během čtrnácti dnů v červenci se účastníkům dostává kvalitního odborného programu, který zajišťují přední české výzkumné instituce (přírodovědně orientované fakulty vysokých škol, Akademie věd ČR). Pravidelně se také účastní celebrity vědeckého a společenského života (např. Rudolf Zahradník, Jiří Drahoš, Dana Drábová).
Chemicko-biologické přednášky a laboratorní práce jsou každý rok doplněny kratochvílemi, jenž by mnozí považovali za nezáživné ba dokonce otravné. Pro typického účastníka LOS v Běstvině se však jedná o činnosti, ve kterých se cítí jako ryba ve vodě. Vzpomeňme soutěž v betonování a následnou diskuzi o tom, zda betonová busta Kim Čong-Ila má opravdu být dekorována chromanem draselným,5) nebo hrátky s kapalným dusíkem.6)
Během soustředění probíhají neformální sezení Integračního klubu, jehož smyslem je řešit netriviální matematické příklady, nebo celotáborová soutěž v pseudonáhodě, jíž se může zúčastnit i pes z pohostinství ve vedlejší obci. Letos se také konala Gulympiáda, neboli silový víceboj trojic s obřími pneumatikami, a byl ustanoven Běstvinský pěvecký sbor. Kultovní jsou noční soutěže Opravdové běstvinské dobrodružství, nebo Krvavý křest. Nezbytnými ingrediencemi veškerého běstvinského programu jsou erudice, recese a nadšení, jejichž důsledkem je onen životně osudový náboj soustředění.
Podstatné je, že veškerý čas sdílí účastníci s vrstevníky své krevní skupiny, což ještě víc posiluje komunitní charakter akce a vytváří subkulturu, která přesahuje čtrnáctidenní rozsah akce. Není to Facebook a internet, co drží komunitu pohromadě. Sociální skupina je „postaru“ reálná, nikoli virtuální. Ne nadarmo koluje mezi účastníky teze, že „rok se dělí na dvě období: Běstvinu a čekání na Běstvinu“. Protože se jedná o soustředění výběrové, může i to motivovat k řešení úloh Chemické olympiády a náš pocit je, že se tak skutečně děje. Vždyť všichni čtyři letošní reprezentanti České republiky na MChO se LOS v Běstvině několikrát zúčastnili, což ostatně platí pro všechny reprezentanty na MChO v historii samostatné České republiky.
Běstvina a vlastně celá Chemická olympiáda tak vychovává již několikátou generaci úspěšných přírodovědců, kteří získávají studentská a vědecká ocenění a často se ve svých oborech zařazují mezi českou vědeckou špičku. Mnozí odcházejí studovat či pracovat do zahraničí, včetně těch nejprestižnějších míst, a co je důležité, se zkušenostmi se vracejí zpět do ČR.
Abychom byli spravedliví, je třeba zdůraznit, že základní charakteristikou Chemické olympiády je individualismus. Typově se opakující teoretické úlohy i laboratorní cvičení jsou koncipovány jako samostatná práce a úspěch v olympiádě tak ukazuje hlavně na schopnost soutěžících se na takové úlohy připravit. Pokročilá kola soutěže navíc doprovází enormní stres, se kterým se vítězové musí aktivně či pasivně vyrovnat. Další soutěže zaměřené na chemii, například korespondenční semináře KSICHT a ViBuCh, jsou na tom dle našeho názoru podobně.
Dovednosti získané v Chemické olympiádě však nemusí samy o sobě postačovat k budoucí (nejen) vědecké práci. Dnešní doba klade důraz na neotřelé nápady, vytrvalost, týmovou spolupráci a schopnost komunikovat. Jiné soutěže, jako např. Středoškolská odborná činnost, Chemiklání, nebo ChemQuest rozvíjejí různé podmnožiny těchto „měkkých dovedností“, a vhodně tak doplňují portfolio mimoškolních přírodovědných aktivit. Přestože i v době Googlu má faktická znalost svoji hodnotu,7) hlavní přínos středoškolských soutěží spatřujeme ve vytváření a udržování oné komunity lidí, kteří si mezi sebou rádi povídají o molekulách a občas zajdou na pivo.
1) Pro Mezinárodní chemickou olympiádu se mnohem častěji používá akronym IChO, z anglického International Chemistry Olympiad. My se v textu budeme držet počeštěného MChO, a to v ženském rodě, vycházejícím ze slova olympiáda.
2) Úvodní videoklip: https://50icho.eu/galleries/OCV_final_1920x800_YouTube.mp4
3) Závěrečný videoklip: https://50icho.eu/galleries/CCV_final_1920x800_YouTube.mp4
4) Anglofonní země překládají taktéž. V jejich případě z autorské angličtiny do angličtiny rodilých mluvčích (britské, americké, australské atp.).
5) Chroman draselný je žluté barvivo, které se však v dnešní době kvůli své jedovatosti již nepoužívá.
6) Připomeňme, že teplota varu dusíku je -196 °C.
7) Jak obsáhle argumentuje W. Poundstone v knize Hlava v cloudu (angl. Head in the Cloud), kde cloud je použit ve smyslu internetové služby, datového uložiště.
Co nám studium zaniklých civilizací může říct o té naší? I tomu se bude věnovat přednáška Učené společnosti ČR, kterou v úterý 16. října přednese prof. Miroslav Bárta, ředitel Českého egyptologického ústavu FF UK.
Přednáška s názvem Sedm: jak civilizace vznikají, dosahují vrcholu a upadají začíná v 16 hodin a je veřejná. Její téma Miroslav Bárta přibližuje v krátkém rozhovoru, který vznikl po e-mailu mezi Prahou a egyptským Abúsírem. Čeští egyptologové ze své archeologické koncese na tamním pyramidovém poli před několika dny oznámili další úspěch: objev hrobky kněze Kairese (viz níže).
Jak moc univerzální je vývoj civilizací? Lze u všech známých pozorovat nějaký obecně platný základ, nebo je každá civilizace úplně jiná? — Každá civilizace má svůj specifický vývoj a charakter. Přesto se dá říci, že lidské společnosti a jejich vývoj podléhají jistým pravidlům či zákonům, které mají všeobecnou platnost i přes odlišnou úroveň složitosti té které civilizace.
Co znamená číslovka sedm v názvu přednášky? — Ta číslovka se vztahuje právě k sedmi zákonům, které lze ve vývoji civilizací vysledovat a o kterých chci v přednášce mluvit.
Je naše civilizace něčím zásadně odlišná od všech minulých? — Samozřejmě, že ano. Odhlédneme-li od obecně známých faktů o úrovni technologií, využívání energetických zdrojů apod., tak zásadní faktor, který nás odlišuje, je zejména globálnost světa, rychlost šíření informací a dezinformací a jejich množství, stejně jako proměna charakteru lidské práce.
V jaké fázi se podle vás nyní nacházíme? — Myslím si, že jsme na vrcholu, ale jestli tam zůstaneme a učiníme skok na vyšší úroveň, záleží na kvalitě společenské smlouvy a na tom, zda v blízké době vyřešíme problém s uchováváním energie, která je všude kolem nás. Proto je role základního výzkumu tak zásadní. Stejně tak ale nelze nevidět varovná světla, která ukazují, že bychom měli dělat některé věci možná trochu jinak. Vezměte si narůstání mandatorních výdajů, obrovské množství zákonů a norem, které spíše vede v nárůstu bezpráví, byrokratizace mnoha aspektů našeho života, nárůst vlivu zájmových skupin a úpadek meritokracie, nedostatek skutečných elit, upadající společenská smlouva.
Jakým vnějším faktorům čelíme, jak se adaptujeme? — Nabíledni je zejména měnící se přírodní prostředí a je opravdu zásadní otázka, co s tím uděláme. Jeho vývoj přirozeně v samé podstatě nezměníme, ale můžeme umenšit podíl naší devastace na něm. A zásadní otázka pro Evropu stojí a padá s Golfským proudem, protože pokud – jak ukazují některé poslední studie – může dojít k jeho „vypnutí“, tak…
V čem vidíte hlavní paralely s vývojem egyptské civilizace, kterou znáte nejdetailněji? — Jde o obecnější charakteristiky – byrokratizaci společnosti, nárůst nákladů na vydržování úřednictva, nepotismus, fragmentarizaci, upadající legitimitu elit, narušenou společenskou smlouvu a zhoršující se přírodní prostředí.
Troufáte si předvídat další vývoj, nebo záleží na tolika faktorech, že lze nanejvýš vytvářet různé scénáře, ale nelze určit, který z nich se naplní? — Zčásti troufám, ale všechny scénáře jsou rozepsané a jsou možné. Záleží principiálně na postoji každého z nás.
Expedice Českého egyptologického ústavu FF UK na své archeologické koncesi na pyramidovém poli v Abúsíru objevila unikátní pohřební komplex královského důvěrníka a kněze Kairese.
Komplex se nachází v oblasti, kde byli vedle panovníků pochováváni pouze členové královské rodiny a nejvyšší představitelé státu období 5. dynastie Staré říše vládnoucí v průběhu 25. a 24. století př. n. l.
Kairesův komplex pokrývá plochu více než 500 m2 a skládá se kromě vlastního tělesa hrobky z dalších několika místností sloužících ke kultu a rituální očistě kněží předtím, než vstoupili do hrobky. Vlastní kultovní kaple představuje v architektuře nekrálovských hrobek celého 3. tisíciletí př. n. l. unikát, protože byla dlážděna bazaltovými bloky. Používání bazaltu bylo výlučné privilegium králů a jeho přítomnost zde je jedním z několika dokladů zcela mimořádného postavení majitele hrobky. Z kultovní stély – tzv. nepravých dveří – se bohužel do dnešní doby zachovalo pouze několik fragmentů.
Kairesova pohřební komora byla vyloupena již ve starověku, ale jako zázrakem se před jeho vápencovým sarkofágem zachovala v původním uložení Kairesova žulová socha se zbytky barev a dalšími tituly. Právě z nich lze odvodit Kairesovu výjimečnou kariéru.
Kaires byl jediným přítelem (krále), představeným všech královských prací, strážcem tajemství Jitřního domu, správcem královského paláce, Předním Domu života, inspektorem kněží sloužících v pyramidovém komplexu panovníka Sahurea a Neferirkarea, knězem bohyně Hathory, paní sykomory, v Kusíji (městě v jižním Egyptě), správcem obou trůnů (rozumí se jižního a severního Egypta) a některých dalších. Jitřní dům byl specifickým místem, kam přicházel panovník ráno posnídat a obléci se, zatímco Dům života představoval komplex, kam Egypťané ukládali texty zaznamenané na papyrových svitcích a obsahující jejich poznání a nábožensko-filozofické texty.
Právě nález této sochy představuje řešení dlouholetého problému, zda staří Egypťané v době Staré říše ukládali do pohřebních komor sochy. Právě na základě tohoto objevu je zřejmé, že ano.
Další ojedinělý prvek představuje konstrukce pohřební komory. Ta byla vybudována v otevřené jámě. Po spuštění sarkofágu a vyzdění bočních stěn vápencovými bloky byla komora uzavřena několika obřími stropními bloky z vápence, z nichž každý váží nejméně 8-9 tun.
Definitivní zpracování všech získaných dat bude trvat delší dobu, ale už v této fázi výzkumu je zřejmé, že se jedná o naprosto ojedinělý nález hrobky výjimečné historické postavy dějin starověkého Egypta 3. tisíciletí př. n. l. Kairesovy tituly ho staví na roveň vezírům (ministerským předsedům) své doby, zatímco architektura jeho hrobky se zcela vymyká tehdejším zvyklostem.
Používáte dnes při archeologickém výzkumu nějaké přístupy či techniky, které byly ještě donedávna nemyslitelné? — Těch nových možností je řada. Od osmdesátých let minulého století jsme byli mezi prvními, kdo přivezl geofyzikální metody do Egypta. V roce 2003 jsme jako první prováděli detailní snímkování všech pyramidových polí, díky kterému se nám povedlo identifikovat velké množství dosud nezkoumaných archeologických objektů. Od roku 2007 jsme postupně rozšiřovali 3D metody skenování a dokumentování na výzkumu v Egyptě a následně i Súdánu. Dnes spolupracujeme s několika týmy z Japonska na využívání mnoha nedestruktivních metod např. při výzkumu materiálového složení různých artefaktů.
Změnily se v posledních letech bezpečnostní či jiné podmínky, v nichž pracujete? — Egypt byl, je a zůstane zemí s mnoha specifiky, konečně jde o orient. Ale pokud jej trochu znáte a respektujete dané zvyky, lze stále – jako v minulosti – dobře pracovat. Bezpečnost je, obávám se, relativní pojem po celé Evropě, ne-li po celém světě. I Egypt má své problémy, zejména na Sinaji. Údolí Nilu je však v podstatě bezpečné i přes úpornou snahu některých médií tvrdit opak.
Čím se zabýváte v Súdánu? — Pracujeme tam na dvou koncesích. V oblasti 6. kataraktu se nacházejí sídlištní areály a pohřebiště z pravěku – počátku neolitizace Afriky, a již nyní je jisté, že tento výzkum mění náš pohled na toto zásadní období předcházející vzniku primárních civilizací v celé oblasti. Druhá koncese se nachází v Usli, poblíž dnešní Karímy, a zde zkoumáme chrámy a paláce a osídlení z 1. tisíciletí př. n. l.
Co plánujete do budoucna? — Jako českou egyptologii nás čeká několik výročí. Letos slavíme 60 let od vzniku egyptologického ústavu. Příští rok sto let od prvních egyptologických přednášek na Karlově Univerzitě. Takže chystáme spoustu akcí – na Academia Filmu Olomouc, kde bude mít egyptologie svou sekci, ve spolupráci s Národním muzeem výstavu věnovanou Tutanchamonově posmrtnému životu, v Karolinu výstavu věnovanou české egyptologii, konferenci v Káhiře a mnohé další, včetně dalších archeologických výzkumů. Právě teď vychází knížka o nejvýznamnějších objevech, které náš ústav za několik desetiletí v Egyptě a Súdánu učinil. Je jich kolem 140 a kromě krásných fotek má každý nález svůj příběh. Primární osobní věc, do které jsem zčásti i tlačen, je sepsat přístupnou formou menší knížku o obecných zákonitostech vývoje civilizací.
Díky satelitní telemetrii se podařilo odhalit vpravdě neuvěřitelné výkony některých ptačích druhů. Nejznámějším je zřejmě osmidenní nonstop let břehouše rudého nad vodami Tichého oceánu z hnízdišť na Aljašce do zimovišť na Novém Zélandu. Zajímavá je i tahová cesta vlaštovky obecné.
Kroužkování volně žijících ptáků trvá již více než sto let. U většiny druhů se podařilo určit alespoň přibližnou polohu zimovišť a tahových tras. Z kroužkovacích výsledků jsme schopni získat pouze souřadnice místa označení a místo nálezu.
Časoprostorové údaje, jako jsou datum odletu a příletu, poloha tahových tras, rychlost tahu a další otázky zůstávaly nezodpovězeny. Převratným krokem na poli výzkumu ptačí migrace v posledních desetiletích znamenalo využití satelitní telemetrie u větších druhů.
U drobných pěvců pomohly v posledních několika letech tzv. geolokátory. Tyto přístroje umožnily sledovat migrující ptáky kontinuálně a v případě satelitní telemetrie i s velkou přesností. Podařilo se potvrdit či vyvrátit hypotézy týkající se překonávání geografických bariér (např. způsob překonávání Sahary) a odhalit vpravdě neuvěřitelné výkony některých druhů. Nejznámějším je zřejmě osmidenní nonstop let břehouše rudého nad vodami Tichého oceánu z hnízdišť na Aljašce do zimovišť na Novém Zélandu.
Využití geolokátorů přineslo nové údaje o migraci i u běžných druhů, například u vlaštovky obecné. Naše populace vlaštovky je v celoevropském kontextu velice zajímavá, protože území ČR se částečně nachází v oblasti tahového rozhraní mezi západoevropskými populacemi zimujícími v západní Africe a východoevropskými trávícími zimu ve střední a východní Africe. Migrační trasy ptačích druhů totiž odrážejí směry, kterými ptáci kolonizovali Evropu po poslední době ledové. Ptáci postupovali zejména přes tři evropské poloostrovy, byť trasu přes Apeninský poloostrov kvůli Alpám tolik nevyužívali.
Kolonizace Evropy měla za následek, že ve střední Evropě dochází ke styku těchto cest a jedinci stejného druhu u nás často využívají jak jihozápadní, tak jihovýchodní migrační trasu. Směr migrace je geneticky fixován – v hybridní zóně mezi oběma populacemi se tak v různé míře vyskytují jedinci táhnoucí oběma směry, u některých hybridů dochází k jakémusi „zmatení“ a tahu neobvyklým (např. severozápadním) směrem.
K posouzení zastoupení tahových cest naší vlaštovčí populace jsme v letech 2013–2014 vybavili geolokátory vlaštovky v kolonii hřebčína Obora u Třeboně. Předchozí kroužkovací data naznačovala, že právě v jihočeské populaci by se mohli vyskytovat ptáci táhnoucí do západoafrických i východoafrických zimovišť.
Výsledky získané od devatenácti ptáků potvrdily předpokládanou existenci obou migračních strategií jihočeské populace. Většina (sedmnáct) ptáků táhla na jaře a na podzim jižní a jihovýchodní cestou. U dvou samců se však trasy podzimního odletu a jarního návratu výrazně lišily. Extrémní byl samec s lokátorem F983, který opustil třeboňské hnízdiště 7. září 2013 a vydal se jihovýchodním směrem do zimoviště v hraniční oblasti Středoafrické republiky, Kamerunu a Konga. Nejvýchodněji zaznamenaná podzimní lokace byla 28.62E (El Alamein na středomořském pobřeží Egypta). Zimoviště opustil přibližně v polovině března, ale překvapivě neletěl východní trasou jako ostatní jedinci z téže kolonie. Vydal se severozápadním směrem s nejzápadnější lokací 5.68W (hranice Mali a Mauretánie, španělské město Tarifa západně od Gibraltaru) a 11. dubna dosáhl svého hnízdiště u Třeboně. Tento samec tak během jednoho migračního cyklu oblétl Středomoří a v podstatě i Saharu. Nejzápadnější bod jeho jarní migrační trasy byl v rovnoběžkovém směru vzdálen téměř 5000 km od jarní trasy nejvýchodněji táhnoucího jedince P020 s extrémní východní lokací 48.11E (pobřeží Kuvajtu v Perském zálivu). Oba samci s batůžky naplněnými daty o poloze svých tahových tras a zimovišť se tak v dubnu opět setkali na hnízdech vzdálených jen několik metrů od sebe.
Získaná data silně nabourala představu, že směr tahu je neměnný, vždyť námi sledovaná vlaštovka na podzim odletěla z hnízdiště na východ a na jaře na hnízdiště dorazila ze západu. Do jaké míry šlo o náhodu, zapříčiněnou například neobvyklými povětrnostními vlivy, či zda jsme sledovali pravidelně využívanou trasu, lze jen spekulovat. Geolokátorová data z jiných ptačích populací ale ukazují, že proměnlivost tahových tras i zimovišť může být značná a naše představa, že jedinec se striktně drží trasy a zimoviště, která se mu osvědčila v minulosti, získává značné trhliny. Velkou výzvou do budoucna tak zůstává, získat opakovaná data o migračních trasách jedince za několik let, to je však dnes u drobných pěvců zatím věc nanejvýše obtížná až nemožná.
Když na přelomu 50. a 60. let minulého století braly těhotné ženy lék na těhotenskou nevolnost, netušily, že tím mnohé z nich odsuzují své děti k časné smrti nebo k doživotnímu postižení. Farmaceutický průmysl od té doby ví, že odlišení levotočivé a pravotočivé formy chemických sloučenin hraje v organismu zásadní roli. Evoluce na to přišla mnohem dříve.
Thalidomid, předepisovaný pod obchodním názvem Contergan, byl před šedesáti lety populární zejména ve Spolkové republice Německo, ale lékaři ho předepisovali celkem ve 46 zemích (u nás nikoli).
Když se přišlo na to, že u vyvíjejícího se plodu způsobuje těžké deformace končetin a další postižení, bylo už pozdě. Některé děti se vůbec nenarodily nebo zemřely krátce po porodu, asi deset tisíc jich trpělo (a dodnes trpí) důsledky skutečnosti, že thalidomid negativně ovlivnil průběh těhotenství.
Molekula thalidomidu existuje ve dvou zrcadlových formách, které mají stejný strukturní vzorec, ale nelze je ztotožnit otáčením v prostoru – podobně jako pravou a levou ruku. Chemikové takovým molekulám říkají chirální (z řeckého χείρ, kheír – ruka) a o jejich dvou podobách mluví jako o optických izomerech neboli enantiomerech. Ve většině fyzikálních a chemických vlastností se od sebe nijak neliší, pouze stáčejí rovinu polarizovaného světla opačným směrem.
A co je důležité: mohou mít různé biologické vlastnosti. Je to logický důsledek skutečnosti, že i klíčové stavební prvky biomolekul (aminokyseliny, cukry) jsou chirální, a tudíž schopné rozlišovat od sebe enantiomery molekul, s nimiž v organismu interagují. Někdy to nejsou rozdíly nijak zásadní, například D-limonen voní po pomerančích, zatímco L-limonen se vyznačuje terpentýnovo-citronovou vůní.
Jindy mohou být rozdíly dramatičtější. U thalidomidu vyšlo najevo, že zatímco D-forma má požadované terapeutické účinky, L-forma způsobuje zmíněné deformace, přičemž obě formy mohou v organismu přecházet jedna v druhou.
„Příklad thalidomidu ukazuje, že chiralita není jen nějaká akademická zajímavost, ale fenomén, který má dopad do různých oblastí lidské činnosti, od farmakologie po přípravu nových materiálů,“ říká organický chemik Ivo Starý, který na téma levo- a pravotočivosti ve světě kolem nás pronese v úterý 9. října veřejnou přednášku v Ústavu organické chemie a biochemie.
Odlišení levotočivé a pravotočivé formy hraje důležitou roli v přírodě i v lidské společnosti. Průvodci na hradech často upozorňují návštěvníky na pěkný přiklad z historie: točité schodiště v obranné věži bývá postaveno tak, že z pohledu dobyvatele (který po něm stoupá nahoru) se stáčí doprava. Pro praváky je to krajně nevýhodné – ruka s mečem naráží na stěnu, nemůže se rozpřáhnout k úderu. Obránce se naopak při sestupu po schodišti stáčí doleva a pravou ruku se zbraní má volnou.
Všechny pozemské organismy využívají (a svým biochemickým aparátem produkují) L-aminokyseliny (stavební kameny proteinů včetně enzymů) a D-cukry (které coby součásti nukleosidů určují i smysl šroubovicového uspořádání nukleových kyselin). Chirální charakter mají tedy i enzymy, proteinové buněčné receptory, molekuly DNA i RNA.
Proč ale život využívá vždy jen „levotočivé“ nebo „pravotočivé“ formy chirálních molekul a ne jejich směs – jinými slovy, proč je homochirální?
„Pro správné fungování biopolymerů je homochiralita nezbytná, díky tomu jsou mnohem lépe organizovány,“ vysvětluje Ivo Starý. „Například stáčení dvoušroubovice DNA je dáno chiralitou D-deoxyribózy. Kdyby v řetězci sem tam byla L-deoxyribóza, vznikl by zmatek. V rané fázi evoluce se to možná stávalo, ale takový biochemický aparát fungoval hůře a přírodním výběrem se nakonec prosadila nejefektivnější forma uspořádání.“
„Lze to opět demonstrovat na historii. Když se podíváte na obrázek římské falangy, uvidíte, že vojáci drželi štít vždy v levé a meč v pravé ruce. To je chirální situace. Představte si, že by kdokoli z nich držel štít a meč obráceně. Zranili by se, ještě než by dorazili k protivníkovi. Takže ten tlak na samoorganizaci hmoty, na spontánní cestu k homochiralitě je značný,“ pokračuje Ivo Starý.
Co ale na samém počátku života rozhodlo o tom, že organismy budou využívat L-aminokyseliny a D-cukry – a ne naopak? Čistá náhoda? Nebo byly tyto formy z nějakého důvodu o něco dostupnější?
Teorií existuje řada, ale zcela uspokojivé vysvětlení dosud nemáme. Experimentální data ukazují, že nepoměr v zastoupení enantiomerů chirálních molekul se netýká jen Země. Enantiomerní nadbytky aminokyselin byly naměřeny v případě některých meteoritů, které je obsahovaly. Existují fyzikální/chemické procesy, které by mohly tento nepoměr způsobovat, například účinnější destrukce jednoho z enantiomerů kruhově polarizovaným UV zářením.
Podle některých odborníků by prvotní příčina mohla ležet velmi hluboko ve fyzikální podstatě hmoty: v porušení parity u slabých interakcí v atomovém jádru. „Na základě této teorie by enantiomery neměly mít stejnou energii. Experimentálně to ale dosud nebylo potvrzeno, protože rozdíl je tak malý, že je zatím mimo citlivost měření,“ vysvětluje Ivo Starý.
Ověřování podobných teorií obecně naráží na limity našich metod. Je obtížné zajistit, aby výchozí reaktanty v experimentu neobsahovaly žádnou chirální příměs o velmi nízké koncentraci, která by případně ovlivnila výsledek reakce ve smyslu pozorovaného poměru získaných enantiomerů. Narážíme na detekční limity – přestože se našim přístrojům může zkoumaný vzorek jevit jako čistý, nevíme, zda za hranicí přesnosti měření neleží nepatrné znečištění, které ale sérií pozitivních zpětných vazeb povede k převládnutí jednoho enantiomeru.
„Abychom potvrdili, že vznik homochirality je dán nějakým fundamentálním fyzikálním principem, museli bychom objevit všechny možné zdroje živé hmoty ve vesmíru, nebo alespoň statisticky významnou část, a zjistit, že opravdu všechny mají stejnou chiralitu, což je zcela nerealistické. Nebo bychom museli přesvědčivě zmapovat vznik homochirality na základě řetězce důkazů v pozemském nebo okolním měřítku. Tak daleko určitě nejsme,“ říká Ivo Starý.
V roce 1995 publikoval japonský chemik Kenso Soai asymetrickou autokatalytickou reakci s chirálním produktem, jejímž opakováním se počáteční malá asymetrie v zastoupení enantiomerů zpětnou vazbou zesiluje, až nakonec může být převaha jednoho z enantiomerů téměř stoprocentní. Je to jen laboratorní příklad bez biologického významu, ukazuje však principiální možnost postupné cesty k homochiralitě života.
Disponujeme výsledky různých experimentů, z nichž lze v principu pospojovat řadu vedoucí od nepatrného počátečního nepoměru enantiomerů (ať už je jeho příčina jakákoli) k homochiralitě pozemského života. Ale kaskáda takových dějů je zatím neúplná, mezery zaplňují pouze hypotézy. „Je to bílé místo v historii světa a definitivního vysvětlení se možná nikdy nedobereme,“ uzavírá Ivo Starý.
Staří mořeplavci prý určovali polohu své lodi podle hvězd. Tato rozšířená romantická představa je ale nesprávná. Metoda astronavigace nikdy nebyla hlavním způsobem, jak navigovat svou loď.
Vyvrácení tohoto mýtu a popisu řízení lodí ve staletích před satelitní navigací se věnuje článek v tištěném říjnovém Vesmíru. Astronavigace a přístroje pro ni používané veřejnost fascinují, podívejme se na obojí trochu detailněji.
První použití astronavigace si vyžádaly plavby přes oceán, pro evropskou mořeplavbu to představuje druhou polovinu patnáctého století. Dva přístroje, tehdy používané k tomuto účelu, byly astroláb a kvadrant. V obou případech šlo o jednoduchá zařízení sloužící k měření úhlové vzdálenosti mezi objektem na obloze (nejčastěji Polárkou nebo Sluncem) a horizontem nebo vertikálním směrem. Těmto úhlům říkáme úhlová výška a zenitová vzdálenost (protože vertikála míří do zenitu, bodu na obloze, který je přímo nad hlavou).
Astroláb je těžký kruh se stupnicí po obvodu, okolo jehož středu se otáčí rameno se dvěma průzory. Přístroj je nahoře opatřen dvěma na sebe kolmými závěsy a váha přístroje zajišťuje, že nula na stupnici míří vždy nahoru. Otáčením ramene tak, aby světlo hvězdy nebo Slunce procházelo oběma průzory naráz, zjistíme jejich úhlovou výšku nebo zenitovou vzdálenost (podle toho, kde má stupnice nulu).
Přístroj zde popsaný bychom měli správně označovat jako námořní astroláb. Kromě něj existuje ještě astroláb astronomický, jehož konstrukce se připisuje starověkému astronomu Hipparchovi. Jde o jakéhosi předchůdce otočné mapy oblohy – kulatá mříž s hroty, kde každý představuje nějakou jasnou hvězdu na obloze, je otočná na pozadí souřadnicové sítě – výšek nad obzorem a azimutů. Po obvodu mříže jsou časové značky a po obvodu desky v pozadí značky datové. Pootočením mříže tak, aby aktuální čas příslušel aktuálnímu datu, bylo možné zjistit výšky a azimuty hvězd. Častější se přístroj používal opačně – změřením výšky zvolené hvězdy (k tomu sloužilo rameno s průzory na jeho zadní straně) a příslušným otočením mříže se pro aktuální datum zjistil místní čas.
Astronomický astroláb má s navigací jen málo společného, protože souřadnicová síť v pozadí funguje pouze pro pevně danou zeměpisnou šířku. Každá jiná šířka by vyžadovala svou vlastní síť a zeměpisná šířka se samozřejmě během plavby průběžně mění. Astronomický astroláb byl přístrojem značně rozšířeným, ale pouze v hvězdárnách na souši.
Kvadrant tvoří obvykle dřevěná čtvrtina kruhu se stupnicí po obvodu a dvěma průzory na jedné z hran. Úhel mezi objektem a horizontem či vertikálou ukazuje šňůrka se závažím, zavěšená ze středu kruhu.
Úhlová výška objektu je doplněk jeho zenitové vzdálenosti do 90°. Protože jde o triviální přepočet, budeme v další části článku pracovat pouze s úhlovou výškou. Až do závěru 18. století umožňovalo měření úhlové výšky objektů stanovit pouze zeměpisnou šířku. Již od 15. století se k tomuto účelu užívalo buď měření výšky Polárky, nebo polední výšky Slunce.
Polárka leží na obloze velice blízko od místa, okolo nějž se zdánlivě otáčí obloha. Toto místo, takzvaný nebeský pól, leží ve směru rotační osy Země. Zeměpisná šířka pozorovatele na povrchu Země je rovna úhlové výšce nebeského pólu nad horizontem, což plyne z obrázku, v němž jsou úhly h (úhlová výška pólu) a j (zeměpisná šířka) totožné.
Změření úhlové výšky pólu a Polárky není ovšem jedno a totéž – Polárka je pouze poblíž pólu. Její úhlová vzdálenost od pólu se navíc v důsledku precese zemské rotační osy mění. V dnešní době je to necelý stupeň, v 15. století to byly stupně tři.
Polárka během „otáčení oblohy“ opisuje okolo vlastního pólu malý kroužek a výšky stejné jako pól dosahuje pouze dvakrát za 24 hodin. Kvadranty používané na moři byly proto často doplněny obrázkem hvězdného okolí Polárky, který ukazoval, jak natočená musí být obloha, aby výška Polárky byla identická s výškou pólu. Případně byla k přístrojům dodávána volvella – otočný disk z tvrdého papíru, který pro okamžité natočení hvězdného okolí udával opravu, kterou bylo třeba ke změřené výšce Polárky přičíst nebo odečíst.
Protože je výška pólu rovna zeměpisné šířce, při plavbě k rovníku klesá severní pól k obzoru a při překročení rovníku na jižní polokouli zmizí za obzorem. Nad jihem se pro změnu vynořuje jižní nebeský pól. Ten má ovšem tu nevýhodu, že poblíž něj se nenachází žádná dostatečně nápadná hvězda.
Oceánské plavby na jižní polokouli tedy přinutily mořeplavce využívat dalšího objektu k určení zeměpisné šířky – Slunce.
Výška Slunce se však v průběhu dne mění, proto je k tomuto účelu použitelná pouze výška maximální – v době kulminace neboli pravého poledne. Jenže polední výška se mění i v průběhu roku. Pokud by Slunce po celý rok stálo přímo nad zemským rovníkem, pak zeměpisná šířka určená z jeho polední výšky bude doplňkem této výšky do 90° (j = 90° – h), což plyne z toho, že směr rovníku je kolmý na směr k pólu (obr. 3). Slunce však nad rovníkem nestojí, jeho zeměpisná šířka, kterou nazýváme deklinace, se mění v průběhu roku od obratníku Raka k obratníku Kozoroha a zpět. O tuto deklinaci musíme výpočet opravit, dostáváme tedy vzorec j = 90° – h + Dec.
Tabulky sluneční deklinace pro každý den v roce sestavovali již antičtí astronomové. V 15. století je stačilo přizpůsobit potřebám mořeplavců.
Několik dalších pomůcek pro měření výšek přineslo navigátorům 16. století. Nejznámější z nich je pravděpodobně Jakubova hůl, v jiných jazycích označovaná jako cross-staff nebo ballastella. Její původ sahá opět k antickým astronomům, ale doporučení pro používání na moři se připisuje norimberskému astronomovi Johannovi Wernerovi (1514).
Jde o tyč se stupnicí, po níž se posouvá kolmo upevněná příčka. Konec tyče se přikládá k oku a příčka se posune tak, aby mořský horizont a měřený objekt na obloze byly na jejích koncích. Použití přístroje v praxi pro měření kulminace Slunce popisuje William Bourne v knize A Regiment for the sea z roku 1574.
Aby navigátor neminul okamžik, kdy je Slunce na meridiánu, doporučuje Bourne sledovat jej pomocí kompasu a měření zahájit poté, co je Slunce čárku (cca 11°) na východ od jihu. Jeden konec Jakubovy hole se přiloží do jamky oka, a příčka se posouvá tak, aby její dolní konec byl v jedné linii s horizontem a horní konec se středem Slunce. Toto se provádí tak dlouho, dokud výška Slunce není maximální.
Bourne podotýká, že měřit výšku Slunce pomocí Jakubovy hole je nejlepší, pouze pokud je výška menší než 50°, a to z několika důvodů. Dělení Jakubovy hole je pro menší výšky podrobnější; nad 50° je obtížné sledovat zároveň horizont i Slunce; a ve vyšších výškách je záření Slunce tak intenzivní (píše Bourne), že je obtížné se do něj dívat nechráněným okem. Pro výšky nad 50° doporučuje použít astroláb nebo Mariners’ Ring (viz níže).
Bourne zmiňuje i použití slunečního filtru na Jakubově holi, bohužel k němu neudává žádné další podrobnosti. Píše, že pokud hůl není vybavena filtrem a chceme si chránit oko, použijeme ji tak, že horním koncem příčky zakryjeme celý disk Slunce a pak od měřeného údaje odečteme úhlový poloměr Slunce, který činí 15 úhlových minut (správná hodnota je 16 úhlových minut).
Bourne také popisuje způsob, jakým lze opravit výšku z měření astrolábem, pokud tento nevisí zcela svisle: změříme výšku, otočíme astroláb okolo svislé osy o 180° a změříme ji opět. Zaznamenáme rozdíl obou měření a jeho polovinu odečteme od většího z údajů, nebo přičteme k menšímu (jde o výpočet průměru z obou měření).
Druhý z přístrojů zmíněný v této části článku se objevuje pod tolika označeními, že bylo obtížné zvolit jeho správný český překlad: Mariners’ Ring, Altitude Ring, Nautical Ring nebo Sun Ring a sloužil výhradně k měření výšky Slunce. Nápad je připisován Pedrovi Nunesovi (De arte adque ratione navigandi, 1573, dnes je známější spíše pod jménem Petrus Nonius), a objevuje se i v pozdějších navigačních manuálech. Jde o svisle zavěšený kruh se stupnicí na vnitřní straně a otvorem ve třech čtvrtinách výšky strany protější. Přístroj se namíří na Slunce otvorem, který se jako světlý bod promítne na stupnici. Kromě dvojnásobné velikosti stupnice oproti astrolábu (při stejné velikosti přístroje) bývají uváděny jeho další výhody – pozorovatel nemusí hledět přímo do Slunce a jasný bod na stupnici se objeví i tehdy, když je Slunce v mírném oparu.
Přístroj nesoucí tento název je jeden z mála, u něhož jednoznačně známe autora. Je jím anglický mořeplavec John Davis, který jej poprvé navrhl a popsal v knize Seaman’s secrets (1594). Stal se nejrozšířenějším astronavigačním přístrojem 17. a velké části 18. století. Davis sám jej označuje jako back-staff, protože jde o modifikaci Jakubovy hole (cross-staff).
Při popisu konstrukce a použití Davisova kvadrantu se již neobejdeme bez obrázku. Navigátor uchopil přístroj v místě F, okem se díval od ukazatele C přes štěrbinu A na mořský horizont. Ukazatel B se poté nastavil do takové pozice, aby stín jím vržený dopadal na štěrbinu A. Součet úhlů nastavených ukazateli C a B na příslušných stupnicích pak představoval úhlovou výšku Slunce nad horizontem.
Navigátor stál při měření zády ke Slunci, které ho tudíž neoslňovalo. Tato konfigurace dala také přístroji název (back – zadní či pozadu).
Původní Davisův návrh byl ovšem jednodušší – obsahoval pouze jednu stupnici s pohyblivým ukazatelem. Přístroj v dalších staletích prošel nejrůznějšími obměnami; jedné se mu dostalo i od anglického astronoma Edmonda Halleye, jenž navrhl ukazatel B doplnit čočkou, která sluneční paprsky soustředit do ostrého bodu na štěrbině a tím umožní přesnější měření.
Oblibu Davisova kvadrantu mezi mořeplavci dokládá například Andrew Wakely v knize The Mariner’s Compass Rectified z roku 1763, když o něm píše, že je nejrozšířenějším navigačním přístrojem, i když jej již pomalu nahrazuje Hadleyho oktant.
Sextant se stal patrně nejznámějším symbolem astronavigace. Zřejmě zaslouženě, protože umožnil měření výšek objektů nad obzorem do té doby s nebývalou přesností a zůstal v podstatě jediným přístrojem používaným na moři k tomuto účelu dodnes.
Oktant a sextant jsou identické přístroje, které se liší pouze velikostí stupnice a rozsahem měřitelných úhlů. Protože pro většinu aplikací měříme úhlovou výšku, která nemůže přesáhnout 90°, spatřil jako první světlo světa oktant, který umožňuje měřit úhly do této hodnoty (sextant až do 120°).
Princip oktantu vymyslel již Isaac Newton koncem 17. století. Protože jej ale nepublikoval, připisuje se vynález anglickému matematikovi Johnu Hadleymu a americkému optikovi Thomasu Godfreyovi, kteří jej nezávisle na sobě navrhli okolo roku 1730. Oktanty byly původně vybaveny pouze průzorem, až pozdější verze přístrojů začaly být osazovány také dalekohledem, který výrazně zpřesňuje měření.
Princip přístroje ukazuje obrázek výše. Základní částí je rám tvořící kruhovou výseč se stupnicí na jeho obvodu. Na rámu je připevněno zrcátko Z2 a dalekohled (případně pouze průzor). Zrcátko Z2 sahá pouze do takové vzdálenosti od rámu, aby zabíralo zhruba polovinu zorného pole dalekohledu. Nahoře je umístěn čep, okolo kterého se otáčí rameno – alhidáda. Spolu s alhidádou se okolo tohoto čepu otáčí i otočné zrcátko Z1.
Paprsek jdoucí od horizontu prochází nalevo od zrcátka Z2 přímo do dalekohledu. Paprsek jdoucí od objektu (např. Slunce nebo hvězdy) se odráží od zrcátka Z1 a poté od zrcátka Z2 a dopadá rovněž do dalekohledu. Při pohledu do dalekohledu sextantu uvidíme zorné pole svisle rozdělené na dvě poloviny. V levé polovině vidíme přímý obraz horizontu, v pravé polovině vidíme odraz oblohy. Sextant ukazuje úhlovou výšku objektu v okamžiku, kdy se podaří otáčením alhidády dostat objekt i horizont v zorném poli do koincidence (na jednu úroveň).
Geometrie odrazu od zrcátek způsobuje, že úhel natočení alhidády (tj. úhel, který svírají vůči sobě roviny zrcátek Z1 a Z2) je roven polovině úhlové vzdálenosti objektu od horizontu. Stupnice přístroje je však konstruována tak, že na ní čteme přímo úhlovou vzdálenost. Vytíná-li tedy rám a stupnice sextantu šestinu kruhu (tj. 60°), lze sextantem měřit úhlové vzdálenosti až do 120°. Stupnice oktantu vytíná pouze osminu kruhu (tj. 45°) a měřit s ním lze úhly do 90°.
Sklon obou zrcátek je možné seřídit pomocí stavěcích šroubků, což kromě vlastností získaných při výrobě činí z oktantu/sextantu velice přesný přístroj. První dřevěné oktanty dosahovaly přesnosti několika úhlových minut, pozdější kovové sextanty až jedné desetiny minuty.
Rozšíření sextantu se překrývá s další novinkou zcela zásadní pro navigaci – námořním chronometrem – hodinami udržujícími přesný čas i za náročných podmínek panujících při plavbě na moři. Chronometr, na němž si navigátoři „vezli“ referenční čas (dnes bychom řekli světový), umožnil porovnáním s místním časem měřit rozdíl zeměpisných délek mezi lodí a referenčním poledníkem. A právě sextant sehrál v tomto nemalou úlohu. Máme-li přesný referenční čas (ukazovaný chronometrem), musíme přesně změřit také místní čas. Nejpřesnějším způsobem určování místního času je jeho přepočet z úhlové výšky Slunce a na její změření potřebujeme přesný přístroj. Chronometr se sextantem umožnily navigátorům stanovit z astronomického pozorování zeměpisnou délku lodi.
Vynález sextantu uzavřel vývoj astronavigačních přístrojů. I když také prošel řadou vylepšení, principiálně nic nového již vymyšleno nebylo. A vzhledem k tomu, že astronavigaci prakticky nahradila satelitní navigace, nedá se ani očekávat, že by se v budoucnu na tomto tvrzení něco změnilo.
Než však uzavřeme tento článek, popišme si ještě jednu astronavigační metodu, objevenou v druhé polovině 19. století, která umožnila stanovit z několika měření současně zeměpisnou šířku i délku lodi. Tato metoda se v astronavigaci stala nejrozšířenějším způsobem určování polohy.
Nejdřív si musíme definovat důležitý pojem – substelární bod (v případě Slunce jej označujeme jako bod subsolární, v případě Měsíce jako sublunární). Je to místo na povrchu Země, které se nachází přímo pod objektem (hvězdou). Pokud bychom se v tomto místě nacházeli, uvidíme daný objekt přímo nad hlavou. Zeměpisné souřadnice tohoto bodu pro libovolné datum a čas v daném roce tvoří hlavní náplň každoročně vydávané publikace zvané Námořní almanach.
Pro metodu Interceptu měříme vždy výšky minimálně dvou objektů nad horizontem. Začněme prvním z objektů, pro který jsme v čase T1 naměřili výšku nad obzorem h1. Pro čas T1 nalezneme v almanachu zeměpisné souřadnice substelárního bodu objektu. Protože substelární bod leží na povrchu Země přímo pod objektem, pokud bychom se nacházeli v tomto bodě, objekt by byl nad naší hlavou.
Jeho výška nad obzorem by tedy byla 90°. My jsme však změřili výšku jinou: h1. Naše úhlová vzdálenost od substelárního bodu na povrchu Země je tedy 90° – h1. Všechna místa na povrchu Země s touto vzdáleností leží na kružnici se středem v substelárním bodě. Tuto kružnici nazýváme poziční kružnicí a někde na ní je naše poloha. Obdobně provedeme měření výšky h2 pro druhý objekt. Získáme tak druhou poziční kružnici se středem v substelárním bodě druhého objektu a poloměrem 90° – h2. Naše poloha je pak na průsečíku těchto dvou kružnic.
Podle metody Intercept se však v praxi nepostupuje, a to z několika důvodů:
1. Poziční kružnice bychom mohli kreslit na zemském glóbu, ale ten má tak malé měřítko, že výsledný průsečík bychom získali pouze s velmi malou přesností.
2. Na mapě kreslit poziční kružnice nelze, protože mapové zobrazení nezachovává délky a kružnice se na mapě zobrazí jako složitější křivky. Navíc poloměry kružnic jsou obrovské a jejich středy budou většinou ležet mimo mapu, takže by ani nebylo kam „zapíchnout kružítko“.
Tyto nesnáze se řeší tak, že namísto pozičních kružnic se do mapy kreslí jejich tečny – poziční přímky. Vzhledem k velkým poloměrům je nahrazení kružnic jejich tečnami velmi dobrou aproximací. Tečny se konstruují poblíž průsečíku obou kružnic, který ale dopředu neznáme, proto je základním předpokladem pro metodu Intercept alespoň přibližná znalost naší polohy. Podrobný popis nalezení pozičních linií, které se řeší pomocí vzorců ze sférické trigonometrie (buď výpočtem, nebo pomocí tabulek), už je nad rámec článku.
Zájemci o hlubší porozumění astronavigace a její praktické použití na moři mohou navštívit kurzy, které autor článku pořádá v Praze, viz http://www.marine4u.cz/Kurzy-a-skoleni, nebo pro bližší informace kontaktujte autora pomocí emailu: petr.scheirich@gmail.com.
Evoluce přírodním výběrem a penicilin. Dva výroční „svatováclavské“ objevy minulosti poodhalují svět vědy i naši budoucnost.
Na podzim 1836 se Charles Darwin vrátil z téměř pětileté cesty kolem světa. Kromě podlomeného zdraví měl nasbíráno vědeckého materiálu hned na několik životů. A co víc, vnitřně se změnil. Vyplouval jako biblicky pravověrný kreacionista (koneckonců vystudoval teologii), vracel se jako embryo evolucionisty. „Když jsem se coby přírodník plavil na lodi Beagle, byl jsem překvapen jistými fakty v zeměpisném rozšíření ústrojenců obývajících Jižní Ameriku a v geologických vztazích nynějších a dávných obyvatel této pevniny. Tato fakta se zdála vrhat jakési světlo na vznik druhů – ono tajemství z nejtajnějších…“
Tušil, že za „oním tajemstvím“ se skrývá pozvolný vývoj, ale jak funguje? Víc než rok se prohrabával nahromaděnými údaji a usilovně o nich přemýšlel. Vymýšlel hypotézy, vážil je a zase zavrhoval, bloudil ve slepých uličkách, vše darmo. Během roku 1838 – i v souvislosti s vážnými plány na manželství – se odpovědi přiblížil na dosah. Došel k přesvědčení, že jedním ze základů evoluce jsou počáteční drobné dědičné odchylky. Když je nějaký druh rozdělený do dvou populací třeba vodním tokem, obě se postupně vzdalují tak dlouho, až z nich vzniknou dva rozdílné druhy. Zbývalo přijít na to, čím je tento proces poháněn a řízen.
Řešení se dostavilo počátkem podzimu 1838, náhle, nečekaně. Darwin zrovna četl slavnou úvahu Thomase Malthuse, podle níž ničím neomezovaná lidská populace poroste rychleji než zdroje potravy tak dlouho, až jich bude nedostatek. Což jako první odskáčou ti nejslabší.
Ve svých zápiscích ze dne 28. září 1838 Darwin zmínil četbu Malthuse a dále, aniž by přírodní výběr vysloveně jmenoval, popsal jeho účinky. „Dalo by se říci, že existuje síla, která se jako tisíc klínů snaží vtěsnat nejrůznější adaptované tvory do mezer v ekonomice přírody, nebo spíše tyto mezery vytváří tím, že vytlačuje tvory slabší. Původní příčinou všech těchto tlaků musí být snaha vybrat nejvhodnější stavbu a přizpůsobit ji probíhajícím změnám.“
A mnohem později ve svém životopise – který se s každodenními zápisky místy rozchází – píše: „V říjnu 1838, tedy patnáct měsíců poté, co jsem začal se svým systematickým bádáním, jsem si náhodou pro zábavu četl Malthusův spis O populaci, a jelikož dlouhodobé pozorování zvyklostí zvířat a rostlin mne důkladně připravilo na ideu neustálého boje o přežití, okamžitě mne napadlo, že za takových podmínek budou výhodné odchylky zachovány a nevýhodné zaniknou. Výsledkem bude vznik nových druhů. Konečně jsem tak dospěl k teorii, podle které jsem mohl stavět.“
Proces evoluce je tedy hnán hladem a regulován přírodním výběrem.
Jakkoli Darwin už předtím chápal význam druhových variací, souvislost mezi přírodním a umělým výběrem, souboj mezi živočišnými druhy o přežití, zjevnou fyziologickou vazbu mezi jednotlivými druhy i nepředstavitelně dlouhou časovou škálu evolučních dějů, jakkoli vlastně nosil svou ideu evoluce přírodním výběrem v hlavě už měsíce předtím, její vznik spojuje ve svých poznámkách právě se dnem 28. září 1838, kdy zažil onen bájný stav heuréka, stav docvaknutí posledního dílu skládanky. Múzičtější z historiků to nazývají malthusiánské prozření nebo dokonce malthusiánské zjevení.
„Boj o existenci je Malthusova teorie aplikovaná v mnohem větším měřítku na celou živočišnou a rostlinnou říši,“ napsal Charles Darwin v proslulém spise O vývoji druhů přírodním výběrem z roku 1859. (Ano, dvacet let trvalo, než svoji teorii vypulíroval a odvážil se ji zveřejnit.)
Rovněž Darwinův přítel a vědecký konkurent Alfred Wallace vzpomínal: „Možná tou nejdůležitější knihou, kterou jsem přečetl (o pár let později než Darwin, FH), byla Malthusova Populace, kterou jsem velmi obdivoval pro fakta obsažená v knize i pro příslušné logické závěry. Byla to první práce, kterou jsem do té doby přečetl, v níž se hovořilo o filosofické problematice biologie; hlavní zásady jsem si zapamatoval navždy a o dvacet let později mi poskytly dlouho hledaný klíčový faktor pro teorii evoluce živých druhů.“ (Wallace a Darwin po dohodě zveřejnili tuto teorii společně, ale všichni včetně samotného Wallace uznali Darwinovu prioritu.)
Thomas Malthus stejně jako Darwin vystudoval v Cambridge teologii (a předtím svoji oblíbenou matematiku). Zároveň se zajímal o problémy obyvatelstva v řadě evropských zemí včetně Ruska. V roce 1797 se – jednatřicetiletý – stal anglikánským pastorem, rok nato anonymně vydal spisek Esej o principu populace. Napsal ho velmi výstižně a srozumitelně, vystavěl ho na základech přísné matematické logiky (což bylo v oboru sociálních věd novum). Knížka se stala bestsellerem a do Malthusovy smrti v roce 1834 vyšla (už pod autorovým jménem) ještě pětkrát.
Oč v ní šlo? Velmi zjednodušeně: Člověk nikdy nemůže dosáhnout dokonalosti, poněvadž mu to nedovolí hlad. Hlad bude mít proto, že počet lidí poroste geometrickou řadou (1, 2, 4, 8...), zatímco množství potravin pouze řadou aritmetickou (1, 2, 3...). Existují dvě linie řešení: Té „lidské“ (pohlavní zdrženlivost, popřípadě spotřební skromnost) Malthus moc nevěřil; soudil, že lidé jako celek jsou od přírody poživační a množí se nekontrolovatelně. Spíš proto spoléhal na regulaci takříkajíc přirozenou – hladomory, epidemie, války. Proto také vystupoval proti všem formám sociálních podpor chudým, obecněji pak proti veškerým regulačním zásahům státu do ekonomiky. Jeho učení se začalo říkat malthusiánství.
Sám Malthus se přesně podle vlastnoústně hlásaných zásad oženil až ve čtyřiceti. Zplodil tři děti, což se při tehdejší úmrtnosti asi nejvíc blížilo prosté reprodukci v jeho vrstvě.
Druhý dnešní svatováclavský objev je přesně dvakrát mladší než ten Darwinův a také mnohem známější, takže jen stručně: Mikrobiolog Alexander Fleming jako pravý Skot oplýval šetrností a jen velmi nerad věci vyhazoval. Jeho oblíbenou větou prý bylo: „Dejte to někam bokem. Mohlo by se to hodit.“
Během první poloviny roku 1928 Fleming coby patolog jedné londýnské nemocnice studoval bakterie stafylokoků, mikrobů k lidskému tělu běžně neutrálních, avšak schopných také infekce. Časem se v jeho malé laboratoři nakupila spousta nádobek s obsahy v různém stadiu nechutnosti. Když po návratu z dovolené přece jen musel krapet uklidit pro další práci, narazil 28. září 1928 na misku s mikroby, kde bujela plíseň. Nebylo to nic neobvyklého, plísně se dostanou všude vzduchem. Každý jiný by to vyhodil jako banalitu, jenže Fleming si všechno, když už to musel vyhodit, důkladně prohlédl. A všiml si, že kolem sametových ostrůvků plísně mikroby odumřely. Díky přítomnému kolegovi se zachoval i Flemingův bezprostřední komentář: „Tohle je legrační...“
Ze zvědavosti kousek plísně odtrhl a přesadil do živného roztoku, aby si jí vypěstoval víc. Brzy zjistil, že neznámá látka z plísně působí i na jiné druhy mikrobů než stafylokoky, a to dokonce i ve velmi zředěném stavu. Když se dalšími pokusy na ukázalo, že šťáva z plísně není jedovatá, odhodlal se ji Flemingův kolega vypít. Nic se mu nestalo.
V publikaci napřesrok v červnu Fleming podle matečné plísně Penicillium notatum nazval novou účinnou látku penicilin. V závěrečném shrnutí píše: „Dá se předpokládat, že může být účinným antiseptickým prostředkem k použití vnějšímu i k injekční léčbě částí těla infikovaných mikroby, jež jsou citlivé na penicilin.“
Zatím ale penicilin neúčinkoval. Rušily nečistoty, které ho zároveň rychle kazily. Tohle Fleming vyřešit nedokázal, úkol vyčistit penicilin nebyla práce pro bakteriologa. Teprve chemici Ernst Chain a Howard Florey během druhé světové války v Americe dokázali připravit penicilin dostatečně čistý a ve velkém. Všichni tři jmenovaní dostali v roce 1945 Nobelovu cenu.
Jako hlavní rozdíl mezi pojednávanými objevy asi většinu z nás napadne jejich prospěšnost. Zatímco penicilin zachránil miliony životů, přírodní evoluce „jen“ odhalila víc o přírodě, životě, člověku, aniž by vedla k nějakému přímému konkrétnímu užitku.
Flemingův případ je klasickým příkladem, kdy objev nikdo nečeká a teprve jím začne další intenzivní výzkum. Takový objev ale nespadne z nebe, potenciální objevitel – řečeno s Pasteurem – „musí dělat věci“, tedy pokusničit, aktivně hledat, třebas něco jiného. Pro výsledek jiný než očekávaný se ustálil výraz serendipita.
Klasickým serendiperem byl Kolumbus – hledal Indii, našel Ameriku. Fleming zkoumal mikroby, narazil na antibiotikum. Pasteur studoval účinky mikrobů slepičího moru na kuřata, přičemž náhodou použil i starou, oslabenou kulturu – a objevil princip aktivní imunizace. Röntgen chtěl důkladněji poznat vlastnosti výbojové trubice a objevil rentgenové záření. Becquerel pátral po dalších možných zdrojích rentgenového záření a objevil radioaktivitu. Kammerlingh-Onnes první zkapalnil helium a s jeho využitím měřil elektrický odpor kovů v blízkosti absolutní nuly. Objevil supravodivost.
Jestliže Flemingův nečekaný nález antibiotických účinku plísně proces objevování penicilinu zahajuje, otevírá, Darwinovo malthusiánské prozření naproti tomu objev přírodní evoluce završuje, uzavírá. Cesta k takovému rozhodujícímu, konečnému objevu bývá nezřídka trnitá, výsledek pracně naháněný.
Těchto případů je ve vědě méně než těch flemingovských, ale najdou se. Podle legend Archimédovi, hledajícímu způsob měření čistoty zlata v královském obětním věnci, pomohla k jeho „heuréka!“ koupací vana. Mendělejev se několik let usilovně snažil uspořádat chemické prvky do smysluplného systému. Velmi se tím trápil. Až jednou slyšel ze sousedního pokoje Schumannův koncert, uvědomil si funkci oktáv v hudbě a – objevil periodický zákon prvků (tam se vlastnosti zprvu opakují po osmi prvcích). Kekulého zase pronásledovala otázka uspořádání atomů uhlíku v benzenu. Jednoho dne poklimbával před krbem, v němž všelijak tančily plameny, a v duchu uviděl, jak uhlíky v benzenu vytvářejí kruh.
Malthus ani Darwin ve své době nemohli vědět to, co my dnes. Oba však postihli něco velkého a hlubokého. Přitom strategie jejich cest k cíli se diametrálně lišily. Malthus si položil dva předpoklady, o nichž předpokládal, že platí (aritmetický růst zdrojů potravin, geometrický růst počtu hladových krků) a z nich pak vydedukoval logický závěr: Bez omezování populace jednou musí přijít hlad. Naproti tomu Darwin na cestě kolem světa nasbíral hromadu konkrétních faktů o zvířatech a ty pomocí indukce – s podporou Malthusova závěru coby důležité cihly do stavby evoluce – úspěšně zobecnil do „teorie, na které se dá stavět“.
Pro lidstvo je malthusiánství životně důležité, ale pro přírodovědu je jenom jedním střípkem do mozaiky darwinismu.
A když už jsme u těch teorií, pak i ony mohou stát jak na konci, tak na počátku procesu poznávání. Nečekané objevy svou teorii vždy předcházejí, pochopitelně. Co Röntgen věděl o elektronových obalech atomů, ve kterých vzniká rentgenové záření? Co Pasteur věděl o podstatě imunity? Co Becquerel o jaderných reakcích?
Cíleně dobývaným objevům naopak teorie alespoň částečně předchází.
Řada chemických prvků byla předpověděna z mezer v periodické tabulce. Černé díry vypočítal už v roce 1916 Schwarzschild, první byla objevena až za 56 let. Antihmotu vypočítal Dirac v roce 1928, první antičástice (pozitron) byla objevena 1932. Pauli předpověděl neutrina roku 1930, objevena byla 1956.
Česká hymna má být akčnější, sebevědomější, vlastenečtější, delší: sportovci prý stojí na stupních vítězů příliš krátkou dobu – tak sdělují zástupci Českého olympijského výboru. Přejí si vyvolat diskusi o tématu vlastenectví. Ten pokus odstartoval debatu, která trvá dosud. Potřebujeme nově laděnou hymnu? Bojovnější a patetičtější?
Česká hymna opravdu nevolá, „aby nečistá krev zúrodnila naše brázdy“, ani neposílá zdravotní přání vrcholovému jedinci, ani neoslavuje družbu národů navěky. Česká hymna připomíná píseň milostnou: chválí krásu milostného objektu, jeho různé vnady, a volá po jeho přítomnosti (kde je?). Prvně zazněla roku 1834, jako hymnu ji Československo přijalo v roce 1918 a později Česko roku 1993[1].
Nicméně sportovci si přejí píseň bojovnou. Sport patří mezi naše zástupné zbraně: triumfy hokejistů, výkony jedinců... držely české národní sebevědomí jako u jiných vítězství armád. Symbolizace boje skrze sport a hru je jeden z výdobytků lidské kultury.
Národ může v různých časech potřebovat různé písně – hromadné výzvy k boji, zpívání s kytarou doma či u ohně, i melodie prožívané v utajení sluchátek. Nicméně náš lyrický hymnus se již po desetiletí jeví jako výraz obecný setrvalý. Ale proč? Jak se v něm vidíme? Jak se zrcadlíme v jiných složkách kultury? Kdo jsme?
Základem, páteří skupinové kultury bývá hrdinský epos: dramatickou formou pojmenovává identitu, dějem eposu národ vznikl. Český hrdinský epos však vlastenci hledali marně až do chvíle, než si jej dva nepoctivci vymysleli a podvrhli (Rukopis královédvorský a Rukopis zelenohorský). Tato bolestná hanebnost inspirovala namáhavý očistný zápas. Poté náš první prezident T. G. Masaryk formuloval národní identitu jakožto prosté bytí v poctivosti a v pravdě. Vítězem je pravda.
Nicméně, druhou odpovědí na nepřítomnost hrdiny-zakladatele se stala, později, možnost přijmout antihrdinu. V tradici evropských pohádek se hrdinou může stát nejen ten první a nejmocnější, ale také ten třetí, nejmladší, nejchudší, osiřelý, osudem postižený, vlastně nehrdina. Tradice česká jde ještě o kus dále – vzniká antihrdina, dobrý voják Švejk. Jenže Švejk není jen antihrdina, ale také asociál všech dob. V režimu minulém chutě citován po stěnách hospod, jakožto mluvčí antisystémového moudra, ze zahraničí viděn škodolibě jako představitel typického češství, které sebeúctu vyměňuje za přežití v nepoctivosti. Mnozí současníci toto pojetí národní identity vidí jako degradující a obnošené.
Současný představitel antihrdinského eposu, totiž Jára Cimrman, se stal dědicem protikladných směřování: nepřiznané touhy herojské a nemožnosti jejího naplnění ve světě okolním. Toto dilema je řešeno hrou: Jára Cimrman je představen jako geniální leč tragický hrdina, čelící a podléhající závistivým nepřátelům – a jeho tvůrci-trubadůři sdělují ten herojský epos pomrkávajíce na posluchače: jakoby vyznáváme hrdinu, ale všichni společně víme své, chacha.
Tato inspirující hra na hrdinu-nehrdinu nás uchvacuje již několik desetiletí přes různost politických uspořádání, od doby bolševika podnes. Zřejmě vyjadřuje a tím vyjádřením osvobozuje nějaké naše hlubinné téma...
V roce 2002 britská televize BBC zahájila program-anketu s názvem Největší Britové, program přejaly a na vlastní poměry přizpůsobily různé evropské televize a mezi nimi v roce 2005 anketu vyhlásila také Česká televize. Mezi všemi slavnými hrdiny národů ostatních se jako vítěz české ankety zaskvěl Jára Cimrman. Ve skutečnosti jako důkaz dvou reálných českých kvalit: skepse ve vztahu k hrdinství a schopnosti humoru. Inspirativní bájivost se potom zajímavě střetla s realitou: český výsledek ankety byl odmítnut, hrdina fiktivní, hrdinství zpochybňující, nesměl být jmenován mezi hrdiny reálnými.
A tu se národ pozvedl! Objevila se spontánní masová petice: Jára Cimrman musí být přijat jakožto největší Čech! Vždyť přece v české anketě opravdu a přesvědčivě zvítězil... Jenže nestalo se, hranice mezi fikcí a realitou nesměla být překročena.
Nicméně překročena byla! Právě tímto rozhodnutím totiž zvítězil Jára Cimrman nadvakrát, neboť jeho postavení zneuznaného génia se přeneslo z roviny literární fikce do reality opravdového reálného mezinárodního rozhodování – a tím se vlastně potvrdilo!
Jak velice křehká je hranice mezi vážným hrdinstvím a srandou.
A tak pátrejme dále.
Kdo jsme tedy ti, co tu spolu zpíváme tu lyrickou píseň o hledání domova? Co o sobě sdělujeme slovy epiky?
Ještě před hrdinským eposem člověk potkává pohádky a příběhy pro děti, dříve vyprávěné doma, nyní také (snad ne pouze) knižně a zejména televizí. Zdalipak tvorba pro děti může vypovídat o povaze dospělých?
Pohlédněme pár generací nazpět: potkáme oblíbenou knížečku zvanou Broučci. Od lidí se Broučci odlišují zejména krovkami a příkladností. Krovky jsou symbolem, skrze symbol dítě dobře přijímá děj i poslání. Autor chtěl zvědomovat v dětech lásku a úctu rodinnou, probouzet pocit povinnosti a poslání a také pěstovat zbožnost jako přirozenou součást člověka. Knížka souzněla s dobovým kontextem na prahu národního osamostatňování.
Za první republiky se objevil Ferda Mravenec jako energický, pracovitý, chytrý organizátor hmyzího společenství, zprvu připomínal ideál baťovský, po válce, během níž jeho tvůrce přežil koncentrační tábor, se Ferda více přiklonil k duchu kolektivistickému. Ferdovy příběhy vycházely jako zábavné otextované ilustrace, jako první komiks. Přinášely dětem radost po desetiletí. A také vzor: schopnost spolupracovat, vytvořit dílo, partu, a umět se taky smát. Hrdinství netřeba, lepší je fair-play.
Posloupnost hrdinů pro děti završuje Krtek, známý zejména jako postavička krátkých filmů pro děti před spaním. Je gentleman i kamarád, také projevuje smysl pro humor a tvořivost. S ostatními zvířátky zažívá mnohá dobrodružství a je tím, kdo se dostane z patálie a laskavě pomůže druhým. Krtkova podoba filmová potěší i dospělé – svou poetičností a tvořivostí.
Všichni tito hrdinové pro děti jednají s přirozenou ušlechtilostí a přátelsky, žijí ve vztazích, které připomínají dobrou rodinu, ve světě bez smrtelného nebezpečí. Nevyskytují se tu příšery, svět je možno zvládat bez nadpřirozených schopností či vyspělé techniky, stačí dobré slovo, spolupráce, odvaha, poctivost. Neexistuje opravdové zlo. Není zde náznak možného budoucího hrdinského eposu, není potřeba.
Děti se s těmito zvířátky mohly ztotožňovat, jejich vlastnosti a způsoby přijímat jako předzvěst své vlastní kultury budoucí.
Jenže naposledy se Ferda Mravenec objevil v německém seriálu. Krtka nyní možno spatřovat v seriálu česko-čínském.
Naši laskaví stateční hrdinové nám emigrují...
Kdo nám doma zůstává, koho jsme dosud neprodali, je Jára Cimrman...
Ale je vůbec možné, aby tak velká lidská skupina jako národ vytvořila a udržela svoji identitu bez té základní páteře, bez hrdinského eposu? Cožpak právě to není ten zakladatelský mýtus, z něhož národ odvozuje svůj smysl?
Takové základní otázky zasluhují kvalifikovanou odpověď.
Současný respektovaný psychoanalytik Vamik D. Volkan, profesor na univerzitě ve Virginii a původem Turek z Kypru, zformuloval skupinově-analytickou teorii o chování velkých skupin-národů. Potvrzuje, že uvnitř velké lidské skupiny, národa, existuje předávání postojů a pocitů z pokolení na pokolení, a to přes celá staletí. Děje se tak částečně vědomě, částečně nevědomě. Ukolébavky, vzpomínky členů rodiny, rodinné rituály, skupinové zvyklosti, historie sdělovaná ve škole, v médiích... to vše uchovává v paměti i v cítění dávné události, postoje a pocity. Tak se udržuje povědomí skupiny o identitě a její schopnost se semknout a bránit jakožto vědomě a citově soudržný celek.
V situaci ohrožení potom skupina reaguje jevem zvaným regrese: rozumové pochody ustoupí a rozhodují složky archaičtější: emoce, spoluprožívání skupinové. Spontánně (i řízeně) se vynořují vzpomínky na dávná příkoří (vyvolená traumata) i na dávná vítězství (vyvolená sláva), oboje obohaceno ze zdrojů fantazijních. Toto skupinové sebeuvědomování i za pomoci snění a umělecké tvorby pak dodává skupině sílu, étos, motivaci.
Psychoanalytik Volkan uvádí jako příklad příběh z jihoslovanské historie: rozkvět srbského království byl zničen bitvou na Kosově Poli roku 1389, v níž rukou Otomanů padl i srbský princ Lazar Hrebeljanović. Po generace byl poté vzpomínán v písních a v paměti lidu a bitva na Kosově Poli postupně nabyla podoby tzv. vyvoleného traumatu. Od konce 18. století zažili Srbové a Černohorci pobyt v Rakousko-Uhersku a krátké období nezávislosti, ale pak byl celý vývoj smeten světovou válkou, jejímž spouštěčem se stal výstřel Gavrilo Principa. (Vamik Volkan se domnívá, že v mysli Gavrilo Principa se spojila představa utlačovatelů minulých i pozdějších a hněv byl přenesen do současnosti.) Později za komunismu byla vzpomínka na prince Lazara a na Kosovo Pole opět potlačována, Kosovo obydleno převážně albánskými muslimy a srbská menšina utlačována. Nedávné výročí 600 let bitvy na Kosově Poli pak lidé prožívali stejně bolestně, jako by se ta událost odehrála v současnosti. Pojetí historického času se zhroutilo, velké celonárodní skupiny regredovaly a ve jménu vyvolené slávy vznikala nová traumata. Oživlá minulost se smísila s přítomností – tolik tedy pojetí psychoanalytika Volkana.
Je třeba vidět, že v konkrétních případech se skupinová analýza ocitá na pomezí jiných disciplín, konkrétně politiky. Přitom skupinoví analytici sami pocházejí každý z nějaké velké skupiny... Teorie Vamika Volkana však nabízí obecné pojetí lidské skupiny v historickém čase, v čase desítek generací.
Disciplína jménem skupinová analýza za pár desetiletí už dosti probádala skupiny malé i střední, tvořené vztahy jedinců. Skupiny velké, národy, které život jedince přesahují, byly dosud zkoumány z hlediska historie, zeměpisu, politiky... avšak nikoli dostatečně skupinovou analýzou. Teorie vyvoleného traumatu a vyvolené slávy toto zkoumání podněcuje. Nechme se tedy chvíli inspirovat.
Zkusme čas srbský přiložit k času českému. Bitva na Kosově Poli se děje za času našeho Mistra Jana Husa, statečného oprávce mravů, církve a jazyka. Pro tohoto univerzitního myslitele byla nejvyšším měřítkem hodnoty pravdivost. Poté, co odmítl svoje nebývalé učení odvolat, byl zaživa upálen. Stalo se tak 26 let po bitvě na Kosově poli, z hlediska dějinného času v době stejné. Jeho vražda, podobně jako vražda prince Lazara Hrebeljanoviće, vzbudila ten nejstrašnější hněv, otřesení všech jistot a věr v celé skupině, z níž se vyvíjel národ. Možná to byla ta doba, kdy se v Evropě začaly národy v moderním pojetí rodit? Jako následek vyvolených traumat a sláv, následek zvědomění a identifikace se skupinou?
Češi tehdy povstali a nastala doba válek. Byly podníceny potřebou poctivosti a svobody ducha, což bylo formulováno v podobě náboženské víry a většina Čechů se přiklonila k nové reformované víře. Dvě staletí po upálení hrdiny byli pak Češi v bitvě na Bílé hoře v roce 1620 poraženi a následně podrobeni Habsburky na dalších tři sta let.
V 19. století se povědomí Čechů začalo pozvedat a hledat epos, vyvolenou slávu, identitu, o kterou se lze opřít. A tu se přihodila ta nepravost, zmíněná v úvodu: vytoužený hrdinský epos byl podvržen, tzv. rukopis královédvorský a zelonohorský. Vlastenci podlehli klamu a radovali se, podvržené verše byly zhudebňovány, ilustrovány...
Nicméně do děje tehdy vstoupil další pravdomluvný univerzitní mistr - Masaryk. Uvedl se dvěma nepopulárními kauzami: jednak dokázal, po dlouhém zápase, podvrženost herojského eposu obou rukopisů. A dále – zastal se nemajetného Žida Leopolda Hilsnera, obviněného z rituální vraždy... V obojím případě musel v zájmu pravdy čelit od své vlastní velké skupiny velmi nepříznivé odezvě.
Nicméně za svoji pravdymilovnost, na rozdíl od Mistra, žijícího před pěti stoletími, už neskončil v plamenech.
Smrt prince Lazara i smrt Jana Husa ve své době bezpochyby pozvedly masy a živily zápas za identitu vlastních skupin – po staletí...
A tu se nabízí otázka současná, otázka po nutnosti hrdinství jako hlavního znaku identity: zdalipak stále ještě třeba – pro tvorbu herojského mýtu, vyvolené slávy, pro vznik vlastenectví, pro identifikaci se skupinou – zdalipak v době nové musí hrdina stále ještě umřít? To je ta základní otázka, která inspiruje náš zdejší způsob identifikace s naší velkou skupinou, tedy naši podobu vlastenectví.
Náš pravdu milující hrdina, statečný a v 15. století upálený Jan Hus, se nemohl zcela proměnit v představitele vyvolené slávy, v postavu mýtickou, protože po sobě zanechal reálné dílo literární povahy: v něm setrvával ve své podobě lidské, mýtu vzdálen. Možná i proto vlastenci devatenáctého století hledali příběh jiný, herojský epos jakožto mýtus, pohádku.
Dalším důvodem mohla být deziluze, nedůvěra vůči maximální oběti. Jan Hus vyjádřil postoj celé velké skupiny tehdejší doby, svůj duchovní a mravní objev zformuloval o sto let dříve než národní skupiny sousední a pro jeho prosazení učinil vše, více už nebylo možno... Jeho příznivci poté dvě stě let bojovali zbraněmi a dalších tři sta let pašovanými knihami a tajným slovem... vytrvali podnes jako menšina, která umí statečně udržet sklon k pravdivosti přes generace...
Ale většina skupiny národní podlehla deziluzi, jejímž kulturním výrazem se později stal antihrdina – herojský škleb. (Připomene se nám tady jev známý jako „naučená bezmocnost“: jestliže je laboratorní zvířátko trestáno malým elektrickým šokem pokaždé, když se vydá za potravou, nakonec se přestane pokoušet a trvá v koutě nehybně o hladu...)
Vznikla tedy podvojnost dějinného sebepojetí. Takto můžeme vidět osud naší velké skupiny – národa, z hlediska teorie o národních mýtech. Volkanova teorie předpokládá, že velká lidská skupina-národ – po čase měřeném desítkami generací, zákonitě dospěje k mytologizaci svého příběhu, neboť herojský mytologický děj existenci národa ospravedlňuje a posiluje: toto se intenzivně odehrává zejména v situaci regrese, kdy skupina opouští racionalitu a prožívá velké společné citové vzedmutí.
Čím je regrese hlubší, emoce mocnější, tím více se postavy vyvolené slávy a vyvoleného traumatu blíží obecným postavám archetypálním – až po blízkost náboženské víry.
Mezi archetypálními postavami se potom čím dál zřetelněji rýsuje obecný půdorys fantazijního děje: dramatriangl – dramatický trojúhelník. Tvoří jej trojice archetypálních postav: Pronásledovatel-Obě't-Záchrance (nebo také Agresor-Oběť-Ochránce, nebo Zločinec-Oběť-Hrdina...). Tyto tří postavy rýsují půdorys každého epického vyprávění, od pohádek, přes dramata Shakespearova až po detektivky (zde Vrah-Oběť-Detektiv).
Lidský duch vynalezl dramatriangl s přáním porozumět nebezpečnému ději, vyzvednout jej z nevědomí a rozmístit v něm spravedlnost pojmenováním osob, účastníků děje (jméno má vliv magický, vyvolává představu panování nad dějem). Dramatriangl jako půdorys eposů poskytuje vysvětlení a vede k semknutí dotyčné skupiny, ve prospěch jejího přežití – i s pomocí herojských eposů. Dramatriangl slouží své velké skupině ve stavu regrese a fantazie.
Ale vůbec neslouží nutně právu, nestranné spravedlnosti!
Na úrovni životní praxe, všednodenní skutečnosti, dramatriangl nefunguje. Přiložení dramatrianglu na živou skutečnost ničí lidské vztahy od úrovně manželské dvojice až po úroveň států: dramatriangl totiž vždy rezervuje místo pro nepřítele, pro zlosyna, který to zavinil – a to místo volá po obsazení. Pokud člověk – jedinec či lidská skupina – vnímá skutečnost a své místo v ní skrze dramatriangl, nastane pouze setrvalé přelévání rolí, obviňování, pokání, msta, pocity viny....
Takto ale nelze dospět k pravdě ani k míru. Jediné východisko je vystoupit z předsudečného obrazu a namísto regrese se vzchopit k jasné racionalitě a pravdivému vidění sebe i druhých – tedy především opustit jakožto vzorec skutečnosti dramatriangl s jeho povinnou představou nepřítele a vidět skutečnost pravdivě.
A tu se můžeme vrátit k tématu původnímu, k české hymně i k absenci herojského tématu. Česká hymna – na rozdíl od některých jiných – neobsahuje půdorys dramatrianglu, neoslavuje mučedníky ani hrdiny, nevolá po pomstě, vzpouře, po krvi nehodných. Hrdiství není zmíněno. K tématu hrdinství-nehrdinství se ale národ opakovaně vrací a vytváří epos antihrdiny, doplňovaný (můžeme říci) spontánní lidovou tvorbou z více zdrojů: hrdina nemá šanci a nechceme-li plakat, raději se mu smějme. Taková se zdá být zkušenost skupiny v současném historickém čase.
Byl by však omyl pohlížet na toto naladění svrchu. Schopnost nepropadnout regresi, dramatrianglu, povinnému hrdinství, schopnost zachovat si racionalitu a porozumění i pro druhého se může projevit jakožto historická přednost, a to se naposledy stalo při rozdvojení naší vlasti – v situaci lítosti a ztráty. Oba národy dokázaly nejen nepropadnout boji, ale dokonce zachovat si vztah sousedů nejbližších. Možná tato schopnost zachovat mír souvisela i s absencí herojského (na dramatrianglu založeného) eposu jako inspirace dějů?
Většina národa zpívá hymnu s dojetím, nevidí svou existenci oprávněnu dramatrianglem (jakožto hrdinský boj proti nepříteli), směje se patosu, dává přednost řešením nekrvavým, s pomocí antihrdiny. V některých situacích je nám absence mýtotvorného dramatrianglu ku prospěchu (po rozdělení státu jsme se Slováky dokázali setrvat v přátelství). V jiných historických situacích by nám sebezastání a statečnost velmi prospěly... Takto se jeví jedna část tradice.
A ta druhá část naší národní tradice? Také zpívá hymnu s dojetím, nepotřebuje dramatriangl, s pomocí antihrdiny se směje patosu... antihrdina je přece dobrou obranou proti hrdinovi zfalšovanému, nepravému. Ale ještě před tou legrací s antihrdinou pěstuje tato část národní tradice pravdivost jako zdroj smyslu, pravdivost jako inspiraci pro konání.
Tato druhá složka tradice, složka pravdymilovná, přichází ke slovu při proměnách dějin a zachraňuje život naší velké skupiny – národa, a to zápasem o smysl. Jako první ten smysl pojmenoval Hus, jímavě a mocně: „hledej pravdu, naslouchej pravdě,.. miluj pravdu, mluv pravdu, braň pravdu až do smrti... neboť pravda tě vysvobodí ...od smrti duše“.
Pravdivost jakožto první hodnotu nám zvolili i naši dva prezidenti-tvůrci, Masaryk a Havel. S nimi se vždy celá velká skupina-národ na čas vzepjala k radosti, důvěře, sebevědomí. Herojský epos zůstal nepostrádán, hrdinství se ocitlo ve službě pravdivosti. Takto vysloveně v našich dějinách zatím třikrát.
Namísto panovníka, vlasti - tedy hodnot hmotných substancí - dává toto myšlení přednost hodnotě nehmotné povahy slovesné, setrvale nedokonavé, vyjadřující hledání. Pravdu nelze dobýt podobně jako kus země, ani oblékat jako korunu, nelze ji ustanovit a vlastnit, pravda je povahy běhuté, je možno ji pouze setrvale hledat, sdělovat, bránit.
Podobně jako s pravdou je tomu i s vírou.
Češi jsou coby evropští ateisté mimořádní. Už od první republiky, jakmile se tento jev začal zkoumat a měřit. Ve skutečnosti to, co statistika u nás nalézá jako převládající ateismus, nevyjadřuje rovnou bezvěrectví, spíše nepřihlášení se k hotové nabízené substantivitě nějakého náboženství. A to samo může být výrazem pochybnosti a hledání. Touha věřit (opět slovesné povahy) může trvat. Ostatně patří k podstatě člověka.
Setrvalost naší kmenové písně i přání zpívat tak, jak si srdce pravdivě přeje, to oboje vyjadřuje smysl písně pro nás. A vlast nemusí být vnímána vždy a jenom jako to, co hučí, šumí, stkví se... nicméně tím bližší a vhodná k obhajobě, čím – až po samu nadsázku – pravdivěji je viděna. Takto o našem bydlišti zpíval Jiří Dědeček v roce 1981:
Vtom přijeli autobusem ňáký zahraniční cizinci,
jeden se mne tázal zhnusen, kudy k flekovskými hostinci.
Plivnul sem mu do zrcátka: Jdi domů a to si pamatuj:
vypadá to tu jako skládka, ale jsou to Čechy, domov můj.
V době sešlého bolševika tuto velmi oživující sebereflexi-pravdivé sdělení a oživení duše přinášely písničky folkařů, zpívané na malých scénách, na domácích seminářích, rozmnožované na páscích. A takto potom v roce 1989 zahřmělo státodárné shromáždění na Letné:
Mocná je zbraň, mocnější je právo.
Mocná je zbraň, mocnější je právo.
Co je nejmocnější, co je nejmocnější?
Pravdomluvné slovo.
Status dobové hymny tak na historický okamžik získala písnička Jaroslava Hutky.
Písně a písničky mohou pro nás znamenat více, než si racionálně uvědomujeme. Možná máme písně, popěvky, na místě, kde jiné národy mají mýtus, vyvolenou slávu, hrdinský epos, hymnus: míváme malé dobové písničky jakožto sebereflexi, jako živé, aktuální, nepatetické, jímavé a působivé sdělování pravdy o sobě a o světě.
[1] Ještě před vznikem samostatné České republiky se už v roce 1990 stala hymnou České republiky uvnitř Československé federace.
Genetické analýzy odhalily, že v Denisově jeskyni plodili děti neandrtálci se záhadnými denisovany. O křížení těchto pravěkých a vyhynulých druhů člověka se vědělo, ale v nález dítěte vzešlého z takového mezidruhového svazku věřil jen málokdo.
Že pach lidského těla „vyrábějí“ bakterie, se ví už relativně dlouho. Některé mechanismy tohoto procesu jsou ale dosud stále tajemstvím. Britští vědci při svém výzkumu přišli na jeden, který by mohl přinést nové metody, jak přirozenou vůni lidského těla ještě lépe potlačit.
Hraboš polní (Microtus arvalis orcadensis) je domácím obyvatelem skotských Orknejí už 5000 let, protože přicestoval s pravěkými lidmi. Jde o poddruh, který se nikde jinde na světě nevyskytuje. Teď ho ale ohrožuje vetřelec, který s jeho domovským právem nemá slitování – hranostaj (Mustela erminea). Do bitvy s tímto predátorem nasadili ochranáři malého psíka ze země protinožců.
Hranostajové na Orkneje pronikli v roce 2010. Ke smůle zdejší fauny, nezvyklé na obtěžování šelmami, do svého jídelníčku zařadili nejen vzácného hraboše, ale také motáka pilicha (Circus cyaneus) – hnízdí zde celá pětina jeho britské populace –, dále kalouse pustovku (Asio flammeus), i další na zemi hnízdící ptáky, například potáplici malou (Gavia stellata) či rybáka dlouhoocasého (Sterna paradisaea).
Nejprve se hranostajové dostali jen na největší orknejský ostrov Mainland, ale později jejich přítomnost hlásily i okolní menší ostrovy, kam se dostali díky schopnosti přeplavat až tříkilometrovou vodní plochu. V roce 2014 proto vládní organizace Skotské národní dědictví (Scottish Natural heritage) doporučila ve své zprávě jejich vyhubení. Zmíněná organizace se posléze spojila se skotskou větví Královské společnosti na ochranu ptáků (RSPB Scotland) a vznikl projekt (Orkney Native Wildlife Project), jehož cílem není jenom samotné vymýcení zdejší populace hranostajů, ale i zapojení místní komunity do ochrany přírody. Náklady na vyhubení hranostajů na Orknejích se odhadují na více než tři miliony liber, část z toho by měl pokrýt Britská národní loterie (National lottery), která již podpořila plánovací část.
Co samotné akce týče, na koho jiného se obrátit o radu než na světové experty z Nového Zélandu, kteří mají za sebou již mnoho úspěšných programů, hubících tamní predátory (podrobněji píšeme zde)? Patří mezi ně i zkušenost s hranostajem, který je pro původní novozélandské ptáky učiněnou pohromou. Proto v těchto dnech přiletěla na pomoc orknejským kolegům zkušená psovodka Ange Newportová z novozélandského Christchurche. Se svým čtyřletým foxteriérem Maccou, speciálně vycvičeným pro vyhledávání hranostajů, bude v následujících třech měsících zjišťovat, na které z okolních ostrovů se hranostajové stačili dostat, aby se na základě toho dala správně zacílit vyhlazovací kampaň. Ta bude ve srovnání s kampaněmi na vyhubení krys z oceánských ostrovů humánnější – ochranáři použijí pouze pasti – rovněž ze Zélandu. Orkneje se tak mají stát největším souostrovím, kde se vyhubení predátorů obejde bez použití jedů.
Mladý lékař Karel Kieslich o sobě říká: „Splňuji archetyp českého Honzy“. Studuje totiž na University College v Londýně, chtěl by ve světě nasbírat i první pracovní zkušenosti jako psychiatr a neurovědec, ale rád by je jednou přinesl zpět.
Vycestoval jste jako stipendista nadace Bakala Foundation. Ale nejdříve dokončil studia medicíny v Praze. To není úplně obvyklé?
Dostudoval jsem 3. lékařskou fakultu UK a potom jsem ještě tři čtvrtě roku pracoval na fakultě, začal jsem učit anatomii a fyziologii, pracoval na výzkumu Alzheimerovy choroby. Vždycky jsem hodně stál o to, zakusit studium na špičkové škole v zahraničí, ale během šesťáku jsem to nestihl. Dlouho jsem sbíral odvahu. Když jsem si ujasnil, že bych chtěl dělat výzkum v oboru neurověd a že bych chtěl získat další vzdělání, přihlásil jsem se do výběru stipendistů. A s tím současně i na magisterský program do University College London.
A uspěl jste tam i tam. Jak vlastně vypadají finanční podmínky vašeho studia?
Nadace zaplatila většinu školného a rodiče, kteří mě hodně podporují, mi hradí náklady na život. A utrácím i své drobné úspory.
Hádám, že dohromady přijde rok studia na této prestižní škole a život v Londýně na milion ročně.
Je to tak. Ale když se člověk uskromní, tak jde vyjít za méně. S tím nemám problém, jsem tam kvůli studiu a ne, abych obrážel večírky. Zdaleka nejdražší položka je ale ubytování, poptávka v Londýně zdaleka převyšuje nabídku, takže tam platím za malý pokojík totéž, co bych v Praze platil za celý být. Jakékoli cestování po městě je také drahé. Takže člověk ušetří, když si vaří sám, ale i tak je 800 tisíc minimum.
Jak vnímáte svůj roční pobyt v Londýně ­– jako prodloužení studia, nebo investici do budoucna? Chcete se po roce, nebo studovat dál, už za svoje?
Zatím bych rád zůstal. Jsem v magisterském ročním programu, v září skončím a musím vymyslet, co dál. Nechci rovnou na doktorský program, protože ve Velké Británii, na rozdíl od našeho systému obrovsky podporují lékaře, kteří chtějí dělat současně kliniku a výzkum. Ale nejdřív musí pracovat dva roky jako lékaři. Můj plán tedy je, nastoupit do nemocnice, udělat si ten dvouletý základ, kolečko na interně a chirurgii a potom se pustit do výzkumu na psychiatrii. V Londýně jsou možnosti v mém oboru, tedy neurovědě a psychiatrii, úplně jiné…
Zatím jsme se dozvěděli, že jste přednášel anatomii a fyziologii. Začal jste tedy pronikat i do neurologie?
Už na škole jsem se účastnil výzkumu diagnostiky Alzheimerovy nemoci, sledovali jsme anatomické změny na mozku pacientů a na základě toho jsme navrhovali diagnostické metody. Od té doby jsem věděl, že se chci věnovat výzkumu na poli neurověd. A jako lékař se věnovat psychiatrii. Pak jsem náhodou v Anglii při návštěvě kamaráda narazil v knihovně na učebnici kognitivní neurovědy, do té doby jsem vůbec nevěděl, že takový obor existuje. Když jsem se vrátil do Čech a chtěl si tu knížku půjčit, našel jsem jeden výtisk, v knihovně religionistiky Filosofické fakulty UK. Ani nevěděli, že ji tam mají a já jsem byl první, kdo si ji půjčil. Už z toho bylo jasné, že doma tento obor studovat nepůjde.
Co obor kognitivní neurovědy, který vám učaroval, vlastně obnáší?
Tomuto oboru se říká také biologie mysli. Snaží se překonat propast mezi mozkem a myslí. A to je výchozí bod pro veškerý výzkum v psychiatrii. Došlo mi, že o tom z medicíny skoro nic nevím. Tam se totiž učíte hodně o tom, jak fungují neurony a jak různé mozkové oblasti umožňují pohyb nebo smyslové vnímání, ale skoro nic o tom, jak mozek umožňuje složitější funkce jako myšlení, rozhodování, řešení problémů nebo zvládání emocí. A u psychiatrických pacientů jsou porušené právě tyto funkce. Když chcete dělat výzkum v biologické psychiatrii, měl byste studovat to, jak mozek umožňuje mysl. Právě tím se zabývá kognitivní neurověda – a proto mne tolik láká.
Zmiňujete, že je nemožné studovat tento obor v Česku, ale také podmínky pro bádání jsou nesrovnatelné s možnostmi, které máte ve Velké Británii. V čem je největší rozdíl?
Ve financování. Český Národní ústav duševního zdraví je úžasná instituce, dělá špičkovou vědu, její lidé mají zkušenosti ze zahraničí, ale peníze představují obrovský problém. Financování z grantů, byť je jen částečné, nedává jistotu do budoucna, nevíte, co bude za rok, za dva roky…Ale bez ohledu na tyto problémy, University College London je, zvlášť co se týče psychiatrie a neurologie, opravdu špičkové centrum, kam se sjíždí lidé z celého světa. V našem programu učí nositelé Nobelových cen….
Na co byste se tedy rád specializoval? I kognitivní neurověda je široký pojem…
Vždy mě lákalo dávat věci dohromady, přitahuje mě víc syntéza než specializace. V psychiatrii je podle mne velice potřebné přepracovat psychiatrickou klasifikaci nemocí. Všude jinde v medicíně diagnózy odrážejí biologický podklad nemocí. A proto umožňují cílenou léčbu. Zatímco v psychiatrii se diagnóza určuje na základě symptomů.
V čem je to špatně?
Já to obvykle přirovnávám ke „kašlacímu syndromu“. Kašel může být způsobený alergií, bakterií, selháním srdce, každá příčina vyžaduje jinou léčbu. Proto nemá smysl, aby vám lékař diagnostikovat „kašlací syndrom“. A v psychiatrii? Třeba depresi diagnostikujeme podle seznamu devíti symptomů, pacient diagnózu dostane, má-li pět z nich. Takže nejenže dva pacienti se stejnou diagnózou mohou mít velmi odlišné symptomy, ale každý z těch symptomů může vznikat mnoha různými mechanismy. Tudíž je jasné, že nemůže zabírat jedna léčba, stejně jako nelze každý kašel léčit jedněmi antibiotiky. Když se snažíme zjistit mozkové změny během deprese, nikdy nám nevyjde nic moc přesvědčivého, protože se zde uplatňují všechny možné biologické mechanismy. Základní úkol psychiatrie je tedy, podle mne, najít novou klasifikaci nemocí, která by odrážela neurální mechanismy.
A jak byste chtěl postupovat?
Přístup, který mě fascinuje, je komputační psychiatrie. Ten vychází z toho, že mozek je v podstatě systém zpracovávající informace a psychiatrické poruchy jsou tedy poruchami zpracování informací. Když vás například zajímá, jak se mozek rozhoduje, pokusíte se vytvořit matematický model toho, jak rozhodnutí závisí na nabízených možnostech, případné odměně, nutnému úsilí, předchozích zkušenostech, náladě, ale i třeba genetické výbavě. Pak tento model otestujete, zda skutečně umí předpovědět, jakým způsobem se lidé reálně rozhodují. A pro řadu mozkových funkcí už máme modely, které umí chování předpovědět velmi přesně. U psychiatrických pacientů se pak můžete ptát: jaký konkrétní parametr tohoto modelu je u tohoto pacienta jiný? Jinak řečeno, v čem mozek tohoto pacienta zpracovává informace jinak? A tak jste schopni mnohem přesněji identifikovat, v čem spočívá jeho problém a podle toho pak cílit léčbu. Zjednodušeně řečeno, komputační psychiatrie nám umožňuje matematicky popsat, co si pacientovy neurony mezi sebou říkají.
Takže kromě medicíny musíte studovat i matematiku.
Je tu hodně informatiky, programování, což je úplně nový přesah. Nemyslím si, že jsem v tom extrémně nadaný, ale já ani nechci dělat složité matematické modelování, chci spíš pochopit, jak se to dělá a potom to aplikovat při práci s konkrétními pacienty.
Abychom si to představila: V budoucnu by k vám přišel pacient, který by jevil příznaky deprese. Jaké vstupy byste použil ke zjištění příčin nemoci?
S podobně nasměrovanými kolegy bychom chtěli zjistit konkrétní mechanismy, které za tím širokým a nepřesně ohraničeným pojmem deprese stojí. Vrátím se k případu kašle: chtěli bychom zjistit, třeba, že příčinou je zápal plic způsobený tuberkulózou, a tak dali lék na míru. V našem případě bychom u pacientů změřili všechny možné proměnné, náladu, pohledy na různé věci, reakce v různých testech, případně ho i vyšetřili v magnetické rezonanci nebo zjistili jeho genetické pozadí a pak identifikovali, že tento pacient například málo reaguje na odměnu nebo naopak zvýšeně reaguje na trest, a případně ještě dále, že to je dáno tím, že má odchylnou aktivitu v určité konkrétní části mozku. Nebo bychom třeba zjistili, že mozek toho pacienta pracuje se všemi informacemi úplně standardně, a jeho problémy plynou z toho, že dostává problematické informace, protože žije v narušeném prostředí. Komputační modely mohou ty jednotlivé mechanismy rozklíčovat s jinak nedosažitelnou přesností a současně pomohou vybrat cílenou léčbu.
A copak jsou k dispozici léky na takhle úzce diagnostikované případy?
Léky ne, většina z nich funguje velice komplexně. Vyvíjejí se však i nové metody, například hloubková mozková stimulace, ale obecně: nemůžete vyvinout cílenou léčbu, dokud nevíte, na co máte cílit. A cílená léčba nakonec může mít podobu i třeba psychoterapie, pokud dobře rozumíte, které myšlenkové procesy se snažíte ovlivnit. Mimochodem, dobří psychoterapeuti tohle dělají už dnes díky své dlouhé zkušenosti a empatii. Komputační psychiatrie by jim ale mohla pomoci být ještě lepší.
Dnes mnoho psychiatrů, mimo jiné i v Národním ústavu duševního zdraví, přitahuje další směr bádání: léčba duševních nemocí pomocí psychedelik. Co vás?
Fascinuje mě. Vývoj psychiatrických léků se v podstatě zastavil a za posledních 30 let nevznikla žádná nová třída psychofarmak. Psychedelika zatím ze všech výzkumů vycházejí skvěle, jejich účinky na širokou škálu nemoci jsou úžasné. A zdá se, že dokáží zlepšovat symptomy napříč těmi stávajícími kategoriemi nemocí, což je mimo jiné další důkaz, že naše kategorie jsou špatné. Psychedelika zabírají na depresi, na závislosti, na obsesivně kompulzivní poruchu, na úzkosti….možná se díky nim náš pohled na duševní nemoci dramaticky změní.
Podílel byste se rád, třeba časem, na tomto výzkumu?
Psychedelika jsou zakázané látky, vedené v té nejpřísnější kategorii jako ´nebezpečné látky bez jakéhokoliv lékařského využití´. Souhlas s výzkumem se získává obtížně a je také extrémně drahý, vlastně je to nejdražší farmakologický výzkum. Třeba a Anglii teď běží studie s psilocybinem, jedna dávka je vyjde na 1500 liber. Když si vezmete, že je to houbička lysohlávka, která roste všude v lese, je to šílené. Takhle drahé nejsou ani studie s léky na rakovinu. Proto bych se na tomto výzkumu nechtěl podílet jako začínající vědec. Nejdřív bych chtěl být dobrý, abych mohl něco přinést. Ale učil bych se radši na něčem, co není tak drahé a náročné.
Co vás tedy čeká příští rok?
Velmi rád bych zůstal v týmu profesora Jonathana Roisera, jednoho z největších odborníků na komputační psychiatrii, aspoň na částečný úvazek. V Británii totiž mají velmi dobré podmínky pro začínající doktory, kteří při práci v nemocnici chtějí současně dělat vědu. Když u nás člověk po škole nastoupí do nemocnice, tak u toho sice může dělat doktorát, ale po večerech a o víkendech.
Opravdu jste si jist, že se vrátíte domů?
Mám to zatím otevřené. Mým snem je být tam i tady. Zatím bych chtěl pracovat v Londýně, ale často jezdit i domů. Nakonec to dělám stále, pořád udržuji vztah s 3. lékařskou fakultou, kde občas přednáším nebo učím nebo se nějak zapojuji do výuky. Vracet bych se chtěl, už proto, abych to, z čeho jsem v Anglii nadšený a tam všem připadá normální, přinášel do Česka. Rád bych přednášel psychiatrii, ale pořád i anatomii. Ta je skvělá už i tím, že se přednáší na začátku studia, a tak můžete hned na začátku nastavit přístup studentů k medicíně, k pacientům, vzbudit v nich zájem o lidské tělo i o pochody, které v něm probíhají. Asi je ve mně takový archetyp Honzy, který vyšel do světa na zkušenou, ale vrací se zpátky.
Pochvalujete si přednášení anatomie, což je zajímavé, protože jinak trápí všechny lékařské fakulty nedostatek lidí ochotných učit zejména tento obor. Čím to je?
Hlavní důvod je nejspíš v platovém ohodnocení. Když jsem tam pracoval jako asistent, měl jsem plat necelých 15 tisíc korun čistého. Což bylo fajn, dokud jsem žil studentským životem, ale kdybych měl založit rodinu? Do toho nikdo nepůjde, chcete-li rodinu, jdete do nemocnice, kde plat není zpočátku o moc vyšší, ale máte dost jisté, že poroste. Takže zůstávají jen ti, které to prostě baví, milují učení a vědu...
Nebo mají ještě jinou rentu, nemovitost, nebo bohatou manželku. Vraťme se ale do Londýna. Žijete tam uprostřed české komunity, nebo se spíš hledíte začlenit?
Jsem tam spíš kvůli světové komunitě než kvůli té české. S Čechy, třeba dalšími stipendisty, se tu a tam potkám, ale není to tak, že bych se jich držel.
Rád se věnujete i popularizaci vědy, přednášíte, besedujete, účastníte se aktivit Yoda mentorship…
Populárně naučná věda nebo věda pro veřejnost mě velice baví. V programu, který jsem na UCL absolvoval, je i předmět science communication. Učili jsme se, jak dělat videa na youtube, jak psát články do časopisu, oslovovat širokou veřejnost, mluvit o své vědě. A tomu bych chtěl věnovat velkou část své práce. A Yoda mentorship, to je mentoringový program pro středoškoláky, který pracuje s lidmi mezi 16 a 19 lety systém jeden na jednoho, jeden mentor jeden student, půl roku s nimi pracujeme a pomáháme jim uskutečnit nějaký projekt…
Stíháte toho poměrně dost, k náročnému studiu medicíny.
Snažím se. Já měl vždy pocit, že když člověk dělá něco navíc, tak mu ve studiu spíš pomůže. Získá odstup, nadhled, nutí ho to učit se efektivněji, trochu i vyhledávat priority, ujasnit si, co se chci naučit dobře, kde mi stačí základy. Díky učení anatomie jsem zjistil, že to, co se učíme, není někde vytesané do kamene, že na to lidé museli přijít a zajímalo mne jak, a najednou jsem se na tu látku začal dívat jinak a dávalo to všechno větší smysl.
Jak člověk vnímá čas, prostor, ale také rychlost, vzdálenost, přítomnost, budoucnost – před sto lety a nyní? Jak užívání moderních technologií ovlivňovalo a ovlivňuje lidskou zkušenost? O tom hovoří historik profesor Stephen Kern z Ohio State University, který nedávno přednášel v Praze.
Co se podle vás zásadně změnilo, když srovnáváte vnímání času (a s ním spojené představy o minulosti, přítomnosti, budoucnost, rychlosti) v letech 1880-1918 a v moderní době, tedy od osmdesátých let 20. století dál?
Převládající kulturní představy se samozřejmě v tomto ohledu změnily dramaticky. Zkoumám tyto představy na pozadí známých událostí nebo procesů, které se odehrály ve 20. století, jako jsou například druhá světová válka, Hirošima, válka ve Vietnamu, studená válka, dekolonializace, globalizace, jaderné katastrofy nebo 9/11 a také přihlížím k rozšíření a používání nových informačních a komunikačních technologií, které značně zformovaly způsob, jak lidé vnímali čas a prostor. Na přelomu 19. a 20. století vnímání času radikálně proměnily technologie jako vlak, telefon, telegraf, automobil, vynález páry a elektřiny. V posledních dekádách naši časovou zkušenost přetvářejí dopravní letadla, kosmické lodě, drony, satelitní přenašeče, GPS, rádio, televize, CD, DVD, chytré telefony, internet, Google, Facebook, YouTube, počítačové hry, CT a MRI skeny, výkonné dalekohledy, radiokarbonová metoda datování, desková tektonika, plavidla pro hlubinný mořský výzkum a mnoho dalších.
Ve vaší knize The Culture of Time & Space: 1880-1918 přibližujete historické události a objev nových technologií také pomocí odkazů na dobové romány.
Studiem historických pramenů se ve své práci snažím postihnout to, jak kulturní proměna spojená s nově rozšířenými technologiemi proměňuje lidskou zkušenost. Romány jsou ale dalším velmi vděčným zdrojem poznání hlubších kulturních a zkušenostních proměn, které s sebou technologický rozvoj nese. Krásná literatura totiž mnohdy dokáže zjednodušit složité myšlenky, [pozn. ed. viz též Kernova kniha A Cultural History of Causality] například teorii relativity, procesuální filosofii nebo teorii entropie a rovněž zeširoka nahlíží na dějinné události pohledem individuálních postav.
A jak tedy podle vás ovlivňují zmíněné změny, dané novými technologiemi, lidskou zkušenost?
Různě a většinou v kategoriích lidského vnímání jako jednota/mnohost, jednoduché/složité, uspořádané/neuspořádané, delší/kratší, zhuštěné/rozvinuté, rychlejší/pomalejší, veřejné/soukromé, větší/menší, bližší/vzdálenější, vyšší/nižší a tak dále. Podtitul zásadní studie Marshalla McLuhana, která otevřela a dále posunula debatu o vztahu člověka a technologií Understanding Media: The Extensions of Man (1964). [pozn. př. česky Jak rozumět médiím: Extenze člověka, Mladá fronta 2011]) podtrhuje mé základní východisko při zkoumání kulturních proměn ve vnímání času ve vztahu k dobovým technologiím. Hned v prvním odstavci stojí autorova známá teze: „V mechanických obdobích jsme dosáhli prostorové extenze svého těla. Po více než století elektrické technologie jsme dnes globálně rozšířili samotnou svoji centrální nervovou soustavu, čímž jsme – alespoň na naší planetě – zrušili prostor a čas.“ McLuhan se však mýlí, když mluví o zrušení času a prostoru, to samozřejmě není možné. V otázce chápání elektronických technologií coby rozšiřujících nervový systém člověka, tedy vidění a slyšení, ale také paměť a vnímání, je však autor přesvědčivější.
Ve své pražské přednášce jste mluvil o proměně charakteru času ze tří odlišných pohledů: množství, struktury a řádu. Mohl byste to rozvést?
Co se týče množství: Obě období pod drobnohledem, tedy 1880-1918 a od 1980 dodnes, lze charakterizovat jistou variabilitou časů. Až poslední dobou došlo k nárůstu extrémů a ke zmnožení různých časů, které jsme schopni identifikovat [pozn. aut.: například vysokofrekvenční obchodování, které probíhá doslova rychlostí světla]. Vědci v nedávných letech například vypozorovali extrémně krátkou životnost super-subatomárních částic, jakými jsou mezony nebo bosony. Chronobiologové objevili mnoho časových rámců existujících v biorytmech těla. Dekolonializace znamená též otevření diskuze o střetu časových rytmů původních obyvatel v kolonizovaných zemích a dominantním hodinovým časem kolonizátorů. Digitalizace médií umožnila detailní analýzu textu a nesmírný nárůst komunikace skrze různá zařízení kdykoli a kdekoli.
Druhým pohledem, který zmiňujete, je struktura, předpokládám struktura času. Můžete být konkrétnější?
Populární metafora ohledně struktury času bývala ta, že čas plyne jako proud od zdroje k ústí, je řízen gravitací, zdržován třením, vymezován břehy, teoreticky je s matematickou přesností počitatelný a také pozorovatelný na mapě. Později přišla v oblibu metafora struktury času jako turbulence způsobené máváním křídel motýla vyvolávající tornádo ve vzdálených místech, tedy názorná představa probíhajícího chaosu, který není matematicky měřitelný, ani přesně mapovatelný. Počítače umožnily propočty přibližných řádů v těchto složitých systémech zpětné vazby tvořící dynamický živý svět. Zjišťujeme, že nové technologie rozšířily představy o struktuře času jakožto arytmické, kolážové, přerývané, překrývající se, schizofrenní, disonantní, vrstvené, vnořené, skládané, vibrující a turbulentní. Struktura lidského času byla v ranějších dobách proměněna třemi technologiemi médií: záznamem nehybného obrazu, zvuku a filmem.
A konečně: jak se měnilo vnímání času z pohledu řádu?
Na konci 20. vstoupily do života mnoha z nás přenosné kazetové audio přehrávače, DVD, později online video streaming, YouTube. Tyto technologie nijak podstatně neporušovaly řád veřejného času, to znamená, že nikdy neodbila druhá hodina, aniž by předtím odbila hodina první. Přetvořily ale harmonogram prožívání chronologie regulované programem například rádia a televize, jelikož už nemusíme spěchat domů, abychom stihli svůj oblíbený pořad. A v průběhu let potom došlo k další změně. Umělci a intelektuálové dokázali překonat newtonovský časový rámec. Objevili nesčetné množství temporalit, tady jakýchsi časových rovin, sahajících od subatomárních částic k rozpínajícímu se vesmíru. Mnoho těchto změn vyšlo z nových technologií, které umožnily přesnější analýzu dočasných aspektů lidské existence a rozšířily chápání možností člověka. Názorným příkladem tohoto historického rozboru měřítka je Bledě modrá tečka – fotografie Země z vesmírné sondy Voyager 1 z roku 1990. Fotografie byla zaměřena z rekordní vzdáleností, a zachytila tak krásu naší planety, ve vztahu k nezměrnosti vesmíru, pomíjivým stavem života na ní. Nejenže tato bledá tečka byla zavěšena v nekonečnosti vesmíru, ale také v závratném časovém prostoru počínajícím Velkým třeskem, a čímkoli, co mu předcházelo, sahajícím až do nekonečné budoucnosti.
Také si jako mnoho vědců a autorů myslíte, že moderní svět se bezvýhradně zrychluje?
V mnoha ohledech ano. Velká debata se ale vede o hodnotě rychlosti, přičemž většina autorů považuje rychlost za negativní. Zrychlený život je v některých ohledech hektický, ale v mnoha jiných je zase pozitivní. Nedá se tedy říct, že rychlost je všeobecně špatná věc. Navíc, z historického hlediska se svět vždycky přikláněl ke zrychlování, což je generalizace vycházející z poznatku, že nové technologie, které pomáhají urychlovat věci – od kola až po počítač, byly vždy kladně přijímány a oslavovány. Lidstvo si nikdy nevybíralo pomalejší věci.
Nebyl „šok z rychlosti“ v rané moderní době mnohem dramatičtější a formativnější než ten, ze kterého máme pocit, že nás zasáhl ve 21. století?
Vynález telefonu nebyl zas takový šok, spíše vzrušující nový objev. Někteří jedinci si na něj sice stěžovali, ale tendencí všeobecného dějinného proudu bylo přijímat rychlejší komunikaci. Z tohoto důvodu považuji známou knihu Alvina Tofflera The Future Shock z roku 1970 (česky Šok z budoucnosti, Práce 1992) za špatnou práci s pomýleným titulem. Kdybych nemohl letět přes Atlantik, tak bych nemohl přijít v Praze na konferenci a kdybych se nedostavil, to by byl nejspíš šok. Je možné, že dřívější „šoky“ člověka připravily na ty pozdější, takže v tom smyslu byl možná ten dřívější šok víc šokující nebo aspoň do větší míry transformativní. Po padesáti letech studia kulturní historie dokážu říct, že není možné přesvědčivě odůvodnit, zda některá doba byla svým vývojem více otřásající než jiná doba. Snažím se vyložit význam těchto změn, ale nedokážu najít způsob, jak tu změnu exaktně změřit. Veškerá moje argumentace je interpretativní a metaforická. Můžeme změřit zvýšení rychlosti tryskových letadel, ale ten rozdíl v rychlosti už není jasným ukazatelem toho, jak velký byl psychický šok jím zapříčiněný. Otřásl lidstvem víc vynález železnic, automobilu nebo letadla? To nikdo neví. Můžeme ale vykládat významy jevů, jenž lidé s takovými otřesy spojovali.
Co si myslíte o módním trendu, který propaguje potřebu zpomalit – pomalé jídlo, pomalé město, pomalá doprava, pomalá věda, pomalá akademie, pomalý profesor?
Je to jen módní trend. Čtu články z devadesátých let 19. století o katastrofických důsledcích ´bicycle face´ [pozn. př. strnulý výraz tváře při jízdě na kole – v 19. st. považované za zdravotní riziko zvláště pro ženy] vzniklý šlapáním na kole proti větru. Vzbuzování módní paniky se vyskytuje v každém období. Neznamená to ale, že to, co hlásá, se zakládá na pravdě. Člověk chce, aby některé věci byly pomalé a jiné zase rychlé. To se promítá do nových způsobů cestování a komunikačních technologií. Bráním se ale zobecnění nějaké univerzální potřeby zpomalení, obzvlášť proto, že dějiny jsou plné příkladů upřednostňování rychlejšího před pomalejším. Pokud se lidstvo opakovaně přiklání ke zrychlování, proč by mělo být zrychlování špatné?
Mé studenty nezajímá pomalý profesor. Hosté v restauracích chtějí mít jídlo na stole rychle, přestože potom jej chtějí jíst tak dlouho, jak se jim chce. Snad kromě farem, kde lidé jezdí na koních pro zábavu, by nikdo seriózně nevyměnil koně za auto. Chci, aby mi email přišel co nejrychleji. Jsem-li nemocný, chci, aby mi doktor předepsal léky co nejrychleji. Přesně nevím, co znamená rychlá akademie. Mně vyhovuje zefektivněná administrativa akademie a nesouhlasím s přílišným množstvím úředníků neboli ´odborníků na změny´, kteří budou přicházet s velkými nepohodlnými reformami, aby si obhájili vysoké platy. Akademie by se měla přizpůsobit rychlosti myšlení předních intelektuálů v jim odpovídajících oborech tak, aby přednášky a výzkum nebyl ani příliš rychlý, ani příliš pomalý. Měl by být tak akorát. Jsem pro ´goldilocks effect´ [pozn. př. odkazuje k pohádce o Máše a třech medvědech, kde ideálním výběrem je vždy to, co není ani málo ani moc]. Data uzávěrek, které jsou na vědce uvaleny kvůli požadavkům nutným k jejich povýšení, sice mohou být někomu nápomocná jako prostředek proti prokrastinaci (v mém případě to kdysi zabralo), ale také mohou člověka odradit od časově náročnějšího výzkumu.
Poznámka: Přeložila Štěpánka Grüter-Šimková. Stephen Kern vystoupil na mezinárodní konferenci s názvem Academic Timescapes: Perpectives, Reflections, Responsibilities (Akademické časokrajiny: perspektivy, reflexe, odpovědnosti). Konferenci pořádal a financoval Kabinet pro studium vědy, techniky a společnosti při Filosofickém ústavu AV ČR, Grantová agentura ČR (16-18371Y), Akademie věd ČR (fond Strategie AV 21, program Formy a funkce komunikace), Portugalská grantová agentura a Výzkumné centrem komunikačních studií při Unversidaded do Minho, Braga.
Masové vybíjení velryb, jaké popisoval třeba Herman Meville v románu Bílá velryba, sice lidstvo rozpoutalo naplno až v 17. století, ale dávno předtím decimovali populace velkých kytovců třeba novozélandští Maorové. A na vrub starých Římanů nyní vědci připisují vyhubení dvou druhů velryb ve Středomoří.
Letecký pohled na „továrnu“, která v římských dobách zpracovávala ryby a zřejmě i velryby. Kruhové nádrže měly průměr kolem 3 metrů a objem kolem 18 metrů krychlových.   Vědci byli přesvědčeni, že tu solily a jinak zpracovávali především tuňáci. Nyní je zřejmé, že „továrna“ byla zařízena i na maso plejtvákovců šedých a velryb černých.Snímek D. Bernal-Casasola, University of Cadiz
Zdroj: Proceedings of the National Academy of Sciences, Proceedings of the Royal Society B
Vědci vypěstovali v laboratoři miniaturní shluky lidských buněk mozkové tkáně, tzv. organoidy. Ty měly DNA upravenou tak, aby napodobovala DNA neandertálců. Cílem této snahy je dozvědět se více o fungování mozku neandertálců.
Demokracii vnímáme jako ryze lidský vynález. Jedinci lidského rodu se v ní společně podílejí na utváření a směřování své společnosti. Místa, kde je tento princip naplňován – parlamenty, obecní zastupitelstva a další fóra, hledající společný přístup k budoucnosti – máme tendenci srovnávat s hučením úlu. Netušíme, jak blízko jsme tou metaforou realitě – včely totiž demokracii v tichosti a úspěšně využívají už miliony let –, ani to, jak blízko má rozhodování včel ke způsobu, jakým komunikují neurony v našem vlastním mozku.
Čas od času mám za úkol recenzovat nějaký text, kde bývá vyzdviženo to, že včely jsou jediným druhem hmyzu, který má vlastní řeč a ještě ke všemu taneční, takže tím pádem jsou včely jednoduše a jednoznačně nejdokonalejší. V posudcích se pak snažím trošku zmírnit autorovo dobře míněné nadšení. Kdybychom nějaký jiný živočišný druh studovali stejně dlouho a stejně důkladně, jako včely medonosné, dospěli bychom možná k poznání, že na podobně vysoké úrovni komunikují i druhy jiné a určitě bychom objevili i mnohé případy mezidruhové komunikace. O té si člověk může vyprávět leda pohádky, kterak kuchtík či kralevic okusil kousek překladatelské ryby…
Včely medonosné jsou ale každopádně pozoruhodným příkladem komunikačních dovedností, bez kterých by jejich společenství nebylo tím, čím je. Komunikace včel je studována už od nepaměti. U některých komunikačních modů již zhruba víme, co si včely povídají a jak to dělají, u některých známe jen výsledek, přičemž jen tušíme nebo ani netušíme komunikační mechanismus.
Nesmírně zajímavá je například problematika termoregulace včelstva. Společenství včely medonosné splňuje všechny znaky superorganismu. Mimo jiné je včelstvo schopno regulovat v hnízdě velmi přesně teplotu a výměnu vzduchu. Je dobře popsáno, jak včely v hnízdě topí. Některé jsou na to specializované, vibrací hrudních svalů vyvinou teplotu přes 50 °C a vyhřívají tak okolí na potřebných 35 °C. Zalezou si často na plástu do prázdných buněk a topí do okolního materiálu, což je efektivnější, než kdyby ohřívaly vzduch. Aby nemusely opouštět své pracoviště, má každá topička svoji krmičku, která ji nosí palivo, tedy med, ze zásobních plástů přímo do úst. Topí se tedy v centrálním prostoru hnízda. Současně se také musí větrat, což dělají zase včely jiné. Větračky se často k tomu spojí do malých zástupů a intenzivním máváním křídel způsobí laminární proudění vzduchu.
Jiný způsob chlazení uvnitř úlu je využití skupenského tepla odparného. Včelami donášená voda je rozprostírána v tenké vrstvě po povrchu plástů, které odparem ochlazuje. Mechanismy topení a chlazení jsou oddělené, ale vzájemně vyladěné. Při přesném měření vidíme klasický oscilační průběh kolem požadované teploty, přičemž oscilace jsou velmi jemné, ve zlomcích stupně. To znamená, že zpětná vazba musí být velmi krátká, s regulovaným výkonem, když hystereze je tak malá. Požadovaná teplota může dokonce nabývat v některých oblastech úlu jinou hodnotu než kousek vedle a to zase může přes genovou expresi ovlivňovat vlastnosti jedinců, kteří jsou ve stadiu larev a kukel. Je záměr nebo shoda okolností? Každopádně to funguje a bez komunikace mezi tisíci jedinci by se to neobešlo. Je zde nepochybně i rozhodovací mechanismus, možnost volby.
Včelstva včely medonosné mají úctyhodnou historii svých společenstev. Jim blízce příbuzné vosy a čmeláci mají zavedený systém hibernace oplozených samiček. Ty na jaře pokaždé zakládají nové hnízdo a vychovají první dělnice, bez jakékoliv minulosti. Zato početné včelstvo včel medonosných může přečkávat řadu let v jedné dutině, pak se v podobě roje přestěhovat do dutiny jiné a po tisíce let si může nést vedle genetické výbavy i něco jako zkušenost, poznatky, know how. Společenství tyto poznatky nese, ale jednotlivé včely si je musejí předávat, z osoby na osobu. Vždyť žijí relativně krátce. Včelstvo má jednu pohlavní generaci zhruba dva nebo tři roky dlouhou, ale individuální životy jednotlivých dělnic jsou jen několik týdnů až měsíců dlouhé, s krátkým překryvem.
Komunikace včel je popsaná v mnoha originálních i rešeršních článcích. Nejznámější postavou v historii studia včelích tanečků je bezesporu rakouský etolog prof. Karl von Frisch (1886-1982), který za popis včelích tanečků dostal spolu s Konradem Lorenzem a Niko Tinbergenem Nobelovu cenu v oboru fyziologie a lékařství.
Tanečky se ale studovaly dál a studují se dodnes (viz např. Vesmír 74, 25, 1995/1). Prvním objevem bylo, že tanečky slouží včelám pro komunikaci o zdrojích potravy. Včela, která potravu objeví, sdělí ostatním směr a vzdálenost, kde mají zdroj hledat. Záhy se ale přišlo na to, že stejným způsobem pátračky ostatním včelám sdělují, že vypátraly místo, kde by si mohl postavit hnízdo jejich právě vylétnuvší roj. Sdílení informací je součástí chytré dělby práce. Je pozoruhodné, ale naprosto pochopitelné, že včelstvo má velice ekonomickou strategii v podstatě ve všem co koná. Létání stojí hodně energie. Kdyby všechny včely létaly po krajině, kde jsou zdroje potravy poměrně řídce a nerovnoměrně rozložené, spotřebovaly by často víc, než by přinesly. Pokud se hledáním zaobírá jen jedno procento včel, je bilance zisků vůči nákladům kladná.
Zajímavé je, že včely dokážou obodovat kvalitu nalezeného zdroje nebo ubytování. Své nadšení promítnou do intenzity taneční figury, přičemž jeden a ten samý parametr - vzdálenost - se může jevit jednou jako výhoda, podruhé jako nevýhoda. Pro zdroje potravy platí, že při srovnatelné kvalitě je výhodnější zvolit ten bližší. Pokud ale pátračky hledají dutinu pro usazení svého roje, a najdou dvě podobné v různé vzdálenosti od mateřského včelstva, preferují naopak tu vzdálenější. Pro nové včelstvo to bude znamenat menší překryv jejich letového areálu s letovým areálem včelstva původního. Ale to, co pátračky referují o svých nálezech, je jen návrh. A někdy i deset návrhů, ze kterých si včelstvo musí vybrat právě jeden, ten nejlepší.
Americký profesor Thomas Seeley své experimenty popsal v desítkách článků a několika krásných knihách. Ukazuje, že ve včelstvo při svém rozhodování využívá principů skutečné demokracie. Včelstvo jako společenství tolika jedinců je schopné se jednoznačně rozhodnout pro jednu z více nabízených variant a vybrat tu nejlepší. V deváté kapitole knihy Včelí demokracie (Honeybee democracy) můžeme nahlédnout do mechanismu rozhodování včelstva a porovnat při tom chování včel v roji s tím, co víme o rozhodovacím procesu v mozku primátů. Možná se takové srovnávání jeví podivně, protože včely a neurony se od sebe velmi liší.
Ovšem tyto systémy jsou si svojí podstatou podobné. Jde o kognitivní jednotky, v nichž neexistuje centrální „rozhodovatel“, který by disponoval souhrnem všech vědomostí nebo mimořádnou inteligencí a udával směr všem ostatním. Naopak, proces rozhodování je jak u včel, tak v mozku, široce rozptýlený v rámci souboru relativně jednoduchých jednotek zpracovávajících informace, z nichž každá vládne jen nepatrným zlomkem celkového množství informací používaných k vytvoření výsledného úsudku. Uvidíme, že přirozený výběr uspořádal včelí roje a mozky primátů podobným způsobem, a vytvořil tak ze souboru poměrně špatně informovaných a kognitivně omezených jedinců prvotřídní rozhodovací skupinu.
Roj včel medonosných provádí rozhodnutí, když získá informace o kvalitách deseti či více potenciálních hnízdišť, tyto informace zpracuje a vybere si nejvhodnější místo. S touto úlohou je srovnatelný úkol opice v následujícím vědeckém experimentu.
Mozek primáta v provedeném pokusu má přijmout rozhodnutí při sledování obrazovky počítače. Opice se dívá na obrazovku, na níž je seskupení bílých bodů, pohybujících se na černém pozadí. Většina bodů se pohybuje náhodně, ovšem pohyb malé části z nich je koordinovaný jedním či druhým možným směrem, vlevo nebo vpravo. Opice byla vycvičena odměnami na to, aby se rozhodla, zda se koordinované body mezi převahou náhodně se pohybujících bodů pohybují doleva, nebo doprava, a své rozhodnutí dala najevo pohledem na jeden z terčů, umístěném na levé, respektive na pravé straně obrazovky.
V testu opice sleduje zrakový podnět, skrytý v šumu pohybu bílých bodů, provádí rozhodnutí mezi dvěma alternativami (vlevo či vpravo) a své rozhodnutí vyjádří pohybem očí. Neurofyziologové stopovali nervové aktivity, tedy zachycení vizuální informace, její zpracování a pokyn pro pohyb oka, v různých částech mozku pokusné opice.
Výchozím místem vzruchu je střední týlní oblast mozku (ST), která zpracovává smyslové vjemy týkající se pohybu, který opice vidí. Každý neuron oblasti ST má recepční pole, odpovídající určité konkrétní části celého zorného pole opice. Navíc je každý ST neuron citlivý na pohyb konkrétním směrem.
Další krok v rozhodovacím procesu opice se odehrává v boční temenní části předního mozku (tzv. LIP). Neurony z této oblasti přijímají informace ze ST oblasti a jsou uspořádány do integrátorů pro specifické směry. V LIP neuronech se průběžně hromadí důkazy o tom, co opice vidí. Pokud primát sleduje body pohybující se doprava, pak ty LIP neurony fungující jako integrátory pohybu vpravo zvýší frekvenci výbojů. Frekvence závisí na intenzitě podnětu, tedy na počtu bodů pohybujících se doprava. Integrátory reagující na různé směry pohybu se vzájemně zpomalují, takže nakonec mají vysokou frekvenci výbojů pouze neurony v LIP souboru pro převažující směr. Dojde k rozhodnutí a pomocí tzv. motoneuronů je iniciován pohyb očí daným směrem.
Neurovědci ze Stanfordovy univerzity Leo Sugrue, Greg Corrado a William Newsome vyvinuli užitečný pojmový rámec pro uvažování o jednotlivých fázích zpracování informací. Jejich rámec obsahuje tři fáze. Na počátku se „senzorická informace“ o vnějším světě, kterou zaregistrovaly smyslové orgány zvířete, přeloží do „senzorické reprezentace“, která v mozku živočicha umožní informace zpracovat. To je část, kterou zajišťují ST neurony. Následuje rozhodovací transformace, která „senzorickou reprezentaci“ přiřadí jedné z možných variant, kterou v mozku opice sbírají LIP neurony. Po „nahromadění důkazů“ dojde k výběru alternativy a dalšímu kroku, kterým je „akční transformace“. Ta přeměňuje tuto informaci na konkrétní projev chování řízený motoneurony.
Přestože tento pojmový rámec byl vyvinut pro popis rozhodovacích procesů v mozku primátů (včetně člověka), je překvapivě dobře použitelný při vysvětlení rozhodovacích procesů ve včelích rojích. V obou typech systémů, které přijímají rozhodnutí, senzorické jednotky přenesou informaci z vnějšího světa dovnitř systému. V obou typech systémů také probíhá zpracování informace formou konkurence mezi vzájemně se zpomalujícími integrátory. Navíc jak v mozku, tak ve včelím roji dojde k rozhodnutí v okamžiku, kdy shromažďování důkazů v jednom z integrátorů dosáhne dostatečně vysoké (hraniční, prahové) intenzity.
Při uvažování o strukturálních paralelách mezi rojem a mozkem si můžeme představit, že roj je vlastně takový obnažený mozek, který tiše visí z větve stromu, ale zároveň je schopen „vidět“ spoustu potenciálních míst k uhnízdění, rozložených v širokém okolí.
Očima roje je armáda několika set včel pátraček, které vylétávají všemi směry do vzdálenosti několika kilometrů, prohledávají terén a hledají místa vhodná k uhnízdění. Pokud pátračka objeví místo, které je dostatečně vhodné, aby stálo za pozornost ostatních, letí zpět k roji a svůj nález ohlašuje na povrchu roje tzv. osmičkovým tancem. Intenzita jejího tance – počet vykonaných tanečních okruhů – je přímo úměrná kvalitě nalezeného místa. Včela pátračka tedy funguje jako senzorická jednotka roje, která převádí kvalitu hnízdiště na intenzitu signálu předávaného tancem.
V průběhu času, kdy se desítky včel pátraček vracejí k roji a předvádějí svůj tanec, postupně vznikne nahromadění senzorických informací týkajících se umístění a kvality potenciálních hnízdišť, která včely našly. Předvádění včelích tanců lze vnímat jako senzorickou reprezentaci krajiny s možnými hnízdišti. Je to obdoba frekvence výbojů ST neuronů, které v mozku primáta vytvářejí senzorickou reprezentaci pohybujících se bodů v jeho zorném poli.
Každá pátračka se snaží získat další včely, aby tancovaly ve prospěch jejího hnízdiště, a tak dochází v průběhu procesu k zesílení, k pozitivní zpětné vazbě. Okamžitý souhrn odhadů kvality každého potenciálního hnízdiště aktivuje další včely k tomu, aby se na místa připadající v úvahu letěly podívat. Celý proces trvá několik hodin. Pátračky opouštějí horší varianty, přidávají se k lepším a ve chvíli, kdy počet včel rozhodnutých pro jednu lokalitu dosáhne kvóra (hraniční hodnoty), roj na toto místo odletí.
Je zde několik zajímavých rysů, které přispívají k úspěchu rozhodovacího procesu včelího roje.
Smyslovým ústrojím včelího roje je poměrně početná ale přesto početně omezení skupina včel pátraček. Být pátračkou, je pro včelu jedna z profesí, kterou po část svého života svědomitě vykonává. Když se do terénu vydá několik set včel pátraček, včelí roj je schopen získat množství informací o potenciálních hnízdištích v poměrně krátkém čase, obvykle během několika hodin. Ale může se stát, že informace o nejlepším hnízdišti se objeví až v závěru akce a musí mít možnost zvítězit nad ostatními, které jsou horší, ale už nějakou dobu sbírají příznivce pro svůj návrh.
Pátračky informující o vhodné lokalitě „verbují“ další pátračky. Proces rekrutování pátraček vytváří pozitivní zpětnou vazbu v počtu včel informujících o konkrétní lokalitě, protože se ze včel rekrutovaných stanou včely rekrutující. To znamená, že smyslová informace zastupující konkrétní lokalitu sebe samu zesiluje. Protože intenzita tance každé pátračky závisí na kvalitě dané lokality, pozitivní zpětná vazba (zesílení) je silnější pro kvalitní lokality, a nakonec tance ve prospěch kvalitnějších lokalit převládnou. V průběhu času se tedy pozornost soustředí pouze na nejvhodnější lokality.
Existují však minimálně dva další rysy, které úspěšné rozhodování komplikují. Prvním z nich je fakt, že pátračky svým tancem poskytují poměrně nepřesný obrázek toho, jaká je skutečná kvalita jednotlivých lokalit. Druhou slabinou tohoto způsobu předávání informací je fakt, že každá pátračka poskytuje o kvalitě lokality trochu jinou informaci. Obojí vytváří informační šum. Aby byl roj schopen takovou informaci plnou variací zpracovat, musí být senzorická informace shromažďována po dobu několika hodin a od několika stovek včel.
Druhou fází rozhodovacího procesu v mozku opice nebo včelího roje je rozhodovací transformace. V této fázi se senzorické reprezentace přemění do sady pravděpodobností pro volbu některé z možných variant. Hlavním úkolem této transformace je propojit jednotlivé zašuměné senzorické informace tak, aby systém přijímající rozhodnutí (mozek či roj) věděl, jaké množství „důkazů“ ve prospěch jednotlivých alternativ vlastně obdržel. Tento úhrn důkazů rozhoduje o pravděpodobnosti výběru některé z variant.
V mozku opice jsou senzorické informace poskytované neurony v ST oblasti propojeny pomocí neuronů z oblasti LIP. Každý soubor LIP neuronů tak v podstatě funguje jako integrátor, který shromažďuje důkazy hovořící ve prospěch jednoho možného směru očních pohybů a poskytuje aktuální hodnotu toho, kolik důkazů doposud zaznamenal. Čím větší je tedy vizuální pohyb v konkrétním směru, tím silnější jsou zprávy odpovídajících ST neuronů, o to rychlejší je akumulace důkazů v souvisejících LIP neuronech a o to větší je pravděpodobnost, že opice provede oční pohyb daným směrem.
Proces rozhodovací transformace ve včelím roji funguje v zásadě na stejném principu jako v mozku. Stejně jako má mozek opice integrátor senzorické informace pro každý směr očního pohybu, má včelí roj integrátor senzorické informace pro každé potenciální hnízdiště. Integrátorem pro každou potenciální lokalitu je počet rekrutovaných včel, které ji navštěvují. Čím lepší je daná lokalita, tím větší je počet tanců v její prospěch a tím větší je příliv nových pátraček, které se pro ni rozhodnou. Tím pádem se důkazy ve prospěch konkrétní lokality – tedy počet včel, které ji navštěvují – zvyšuje nejrychleji u té lokality, která má nejvyšší kvalitu. Zvyšuje se tak pravděpodobnost, že si roj zvolí právě toto místo.
Důležitým rysem integrátorů v mozku opice je jejich vzájemné zpomalování. To znamená, že jak se hromadí důkazy v jednom integrátoru, akumulace důkazů v ostatních integrátorech se tlumí. Stejný rys vidíme i u včelích rojů. Nárůst počtu včel ve prospěch jedné lokality je doprovázen zřetelným poklesem počtu včel na všech zamítnutých lokalitách, což je podobné jako zvyšující se a klesající frekvence výbojů u různých LIP neuronů. Vzájemné tlumení mezi skupinami včel na různých potenciálních hnízdištích vychází z toho, že počet nerozhodnutých pátraček je omezený. Čím více pátraček je naverbováno ve prospěch konkrétní lokality, tím méně jich zbývá pro propagaci ostatních hnízdišť.
Dalším rysem, který je společný integrátorům v opičím mozku a ve včelím roji, je právě jejich „děravost“. Jinými slovy, v obou systémech akumulace důkazů v kterémkoli integrátoru začne ochabovat, pokud do něj nepřicházejí stále další důkazy. Nadšení každé včely pátračky pro danou lokalitu postupně opadá s počtem návštěv dané lokality. Pokles množství informací tedy umožňuje, aby systém sám sebe aktualizoval, dojde-li ke změně situace, například je-li objeveno nové, vynikající hnízdiště. Jinými slovy, „děravé“ integrátory pomáhají systému vyvarovat se chyb z rychlosti.
Poslední fází zpracování informací, které je základem rozhodovacího procesu, je provedení jediné akce na základě mnoha hodnot uváděných integrátory. V roji i v mozku je mechanismus pro výběr konkrétní akce na základě akumulace informací v integrátorech spuštěn tím, že se ve prospěch některé z alternativ nashromáždí dostatek důkazů. Tento způsob obvykle generuje dobrá rozhodnutí, protože relativní úroveň důkazů v každém z integrátorů obvykle reflektuje relativní sílu nebo kvalitu každé alternativy. Čím lepší je potenciální hnízdiště, tím intenzivnější jsou tance v jeho prospěch, a tím rychlejší je rekrutování dalších pátraček, které na danou lokalitu létají. Navíc pozitivní zpětná vazba (zesílení) senzorických vstupů pro každou z alternativ (ze včel rekrutovaných se stávají včely rekrutující) a vzájemná tlumení mezi integrátory (vzájemným soupeřením o nerozhodnuté včely) se starají o to, aby nejlepší potenciální hnízdiště nejrychleji získalo kritickou úroveň důkazů i v případě, že nejvhodnější kandidát vstoupí do soupeření pozdě, jak tomu často bývá.
Když rozhodovací systém ve včelím roji zjistí, že jedna z alternativ už nashromáždila hraniční množství důkazů, dojde k akci - odletu roje. Pátračky totiž na každém hnízdišti nějakým způsobem monitorují, kolik jich na lokalitě je, a když tento počet dosáhne hraniční úrovně (kvóra) vrátí se k roji a začnou vydávat speciální zvukové signály, na které ostatní včely reagují zahřátím svalů potřebných k létání na teplotu 35 °C. Nakonec pátračky, které znají cestu k vybrané lokalitě, řídí celý roj při letu zvoleným směrem.
Klíčovým prvkem rozhodovacích systémů je velikost kvóra. Ukazuje se, že právě tato hodnota silně ovlivňuje rychlost a přesnost výběru, který roj ohledně nového hnízdiště provádí. V počítačovém modelu tohoto systému se ukázalo, že příliš nízké kvórum by zkrátilo potřebný čas, ale zvýšilo by pravděpodobnost chybných rozhodnutí. Naopak, kdyby systém čekal na dosažení ještě vyššího kvóra, čas by se prodlužoval a u roje by to mohlo znamenat nebezpečí vyhladovění, protože včely unesou při odletu z domova potravu na cestu maximálně tři dny dlouhou. Pak už se musí znova pustit do sběru potravy na květech a k tomu už musí mít založené hnízdo.
Americký vědec Douglas Hofstadter před čtyřiceti lety ve své knize Gödel, Escher, Bach představil fascinující myšlenku, že „kolonie mravenců se v mnoha ohledech neliší od fungování mozku“. Poukázal na to, že v obou systémech vzniká inteligence vyššího řádu spojením skupiny „hloupých“ jedinců: skupiny mravenců se chovají jako skupiny neuronů vysílajících výboje. V době, kdy Hofstadter knihu napsal, byla podobnost mezi sociálními a neurálními rozhodovacími systémy naznačena jen mlhavě, například tvrzením, že oba typy systémů kódují informace o vnějším světě do vzorců chování jednotlivých prvků, z nichž jsou složeny. Dnes o rozhodovacích mechanismech hmyzích společenstev a mozku primátů víme mnohem víc. To, co jsme se v posledních třiceti letech dozvěděli, jednoznačně podporuje Hofstadterovu teorii, že evoluce zabudovala do hmyzích kolonií a do mozku primátů intelektuální sílu založenou na podobných principech zpracování informací.
Opustím Seeleyho knihu a zavzpomínám na vlastní zážitek se včelím rojem, který ilustruje, jak jsou včely schopné řešit nenadálé situace a rozhodovat se. Na počátku osmdesátých let se ještě filmy točily analogovými kamerami na filmový pás. Barevné filmy do kamer se navíc dovážely za nedostatkové devizové prostředky ze západu a filmaři jimi museli jaksepatří šetřit. S dramaturgem Václavem Borovičkou, který za trest za své postoje v normalizačním období směl točit jenom přírodopisné snímky, jsme s velkým nadšením točili včely z blízka.
V technickém scénáři bylo, že včelí roj namísto do úlu usadíme do skleněného válce, aby se dalo nafilmovat, jak si včely staví své voskové plásty. Jako asistent na včelíně Výzkumného ústavu včelařského jsem to všechno měl nachystat, ale ouha. Roj nechtěl bydlet ve skleněném válci. Zhluboka dýchající superorganismus vydechoval tolik vodní páry, že se srážela na stěnách válce a v čůrcích stékala dolů. Roj se jednoduše vystěhoval ven a sedl si pod stoličku s válcem. Důvod chování roje byl jasný, ale můj úkol od filmařů taky. Šup s rojem zpátky do válce.
Ráno byly všechny včely zase venku. Až napotřetí si daly říci a začaly stavět nádherné voskové plásty od stropu dolů. Zavolal jsem filmaře, kteří přijeli s tehdejší technikou, kamerami a hlavně silnými filmařskými reflektory. Makroobjektivy ve spojení s nevalnou citlivostí tehdejšího filmového materiálu vyžadovaly přisvěcování i venku za jasného dne.
Kameraman začal točit a osvětlovači mu svítili na snímané místo. S hlavou pod tmavou plachetkou a s okem na hledáčku kamery komentoval Jirka Šmíd dění na place. „To je krása, oni si podávají ty voskový placičky z držtičky do držtičky a lepí to na stavbu… co je, co je,… proč šly pryč?“ Vypnul kameru, protože filmem se muselo šetřit, takže ten následující okamžik už zůstal nenatočen.
Stavitelkám, kterým lidé na jejich dílo ve skleněném válci svítili silnými lampami, začalo být horko a tak šly pryč. Na jejich místo ale okamžitě nastoupily včely větrací, seřadily se do formace a začaly intenzivním máváním křídel ochlazovat přehřátý prostor. Koukali jsme na to všichni, a smáli se jako u dobré grotesky. Škoda, že nikdo nebyl tak pohotový, aby opuštěnou kameru na stativu spustil. Mohli jsme mít mimo scénář vtipný klip o včelí komunikaci.
Falešné zprávy představují mocnou zbraň. Mark Twain to glosoval bonmotem, že než si pravda obuje boty, lež oběhne půlku světa. Tým amerických vědců pod vedením Deba Roye z Massachusetts Institute of Technology nedávno prokázal, že falešné zprávy putují k podstatně širšímu okruhu adresátů a šíří se mezi nimi v průměru šestkrát rychleji než pravdivé informace. Člověka cíleně šířené lži neodolatelně přitahují, protože mu ve srovnání s pravdou připadají „neobvykle nové“. V principu však „fake news“ ničím novým nejsou. Dezinformace se zneužívaly už na úsvitu lidských dějin a vysílání nepravdivých zpráv do okolí je celkem běžné i v přírodě.
Když tělo neškodné pestřenky napodobuje výrazným žluto-černým pruhováním výstražné zbarvení o poznání nebezpečnějších vos, jedná se o příklad tzv. batesovských mimikry. Z hlediska komunikace jde o typickou „fake news“, jejímž hlavním účelem je uvést v omyl adresáta z řad možných predátorů.
Živočichové se mohou stát oběťmi falešných zpráv přicházejících nejen z živočišné, ale také z rostlinné říše. Školní příklad nabízí šanta kočičí (Nepeta cataria), která se k nám rozšířila z východního Středomoří možná právě díky svému dezinformačnímu mistrovství. Asi metr vysoká bylina s listy hustě porostlými krátkými chloupky uvolňuje z poškozených pletiv silné aroma, které dokáže kočky připravit o rozum. Třou se o šantu tvářemi a bradou a na vrchol blaha se dostanou, když se mohou v jejím porostu vyválet. Rostlina láká kočky nepetalaktonem, který probouzí dokonce i u lvů a tygrů záchvat vášně v neuvěřitelně nízkých koncentracích. Kočkovité šelmy reagují i na roztoky, kde je v jednom litru rozpuštěno jen 0,001 mikrogramu nepetalaktonu.
Slabost koček pro tuto látku má svůj důvod. Nepetalakton je součásti sekretu, který kočky vylučují žlázami na hlavě a před pářením se jím vzájemně natírají především na předních částech těla. Je to jakési chemické „vyznání lásky“, kterého se dostává i člověku, jemuž se kočka přítulně otírá o nohy.
Šanta používá nepetalakton jako návnadu. Kočkám, které se v ní vyválejí, uváznou v kožichu semínka. Ta pak kočky trousí všude, kudy chodí. Je možné, že jak se zdomácnělé kočky šířily z Blízkého východu do okolního světa, nesly s sebou jako „černého pasažéra“ i šantu.
Za skutečného výrobce zvířecích „fake news“ můžeme považovat americkou lišku šedou (Urocyon cinereoargenteus). Vědci ji přitom přistihli víceméně náhodou, když sledovali pumy americké v kalifornském pohoří Santa Cruz. Tým vedený Maximilianem Allenem z University of Wisconsin v Madisonu nastražil automatické kamery v místech, kde si pumy značkují svůj revír. Šelma při tom nejprve nahrabe zadními končetinami zeminu do malé hromádky a tu pak pokropí několika kapkami moči. Na záběrech kamer se kromě pum kontrolujících vlastní či cizí pachové vizitky poměrně často objevovaly i lišky šedé. Obvykle přicházely do 24 hodin po obnovení pachové značky pumou a intenzivně si o kopeček zkropený močí pumy otíraly tváře a spodní čelist. Ze všech případů, kdy vědci viděli, jak se lišky o něco otírají, připadalo 85 % na otírání o pachovou značku pum. Je tedy jasné, že nejde o náhodu, ale že lišky jeví přímo enormní zájem o to, aby „voněly“ jako puma.
Allena a jeho spolupracovníky napadla dvě vysvětlení. V první hypotéze předpokládali, že lišky pomocí parfému „značky puma“ posilují svou přitažlivost pro příslušníky druhého pohlaví. V tom případě by se dalo očekávat, že v období námluv budou lišky jevit o místa s pachovými značkami pum zvýšený zájem. Jenže to se nepotvrdilo. Lišky se natíraly pachem pum celoročně bez zjevných sezónních výkyvů.
To hraje ve prospěch druhé hypotézy, podle které má „parfém puma“ zmást vlky a rysy. Obě šelmy lišku šedou pronásledují a výjimkou nejsou ani případy, kdy liška zaplatí za střet s těmito predátory životem. Pach pumy by jí mohl skýtat určitou ochranu. Nedá se předpokládat, že by si vlk nebo rys spletli lišku s pumou jen proto, že je liška velkou kočkou „navoněná“. Pach je však může překvapit a ony pak s útokem zaváhají. Prchající lišce tak dopřejí náskok, který jejich oběť využije k tomu, aby se uchýlila do koruny blízkého stromu. Vlk tam za ní nevyšplhá vůbec a mohutný rys se nemůže pustit na tenké větve, jaké unesou podstatně lehčí lišku.
Porovnáním četnosti lišek, vlků a rysů v revírech pum a došel Maximilian Allen k závěru, že zatímco vlci a rysi tyto oblasti vyklízejí, lišky je naopak vyhledávají. Vlkům a rysům nahánějí pumy strach. Lišky jsou naopak v revírech pum zbavené svých úhlavních nepřátel. Nalapaný pach pumy je chrání proti případnému ataku ze strany vlků či rysů.
Allenova studie publikovaná v roce 2016 v Journal of Ethology je první zprávou o tom, že zvířata využívají cizí pachy k zastrašení svých nepřátel a řídí se přitom heslem „nepřítel mých nepřátel je můj spojenec“. Podle Allena je vysoce pravděpodobné, že podobné „fake news“ vyrábí i další živočišné druhy.
Drogová závislost je již řadu let řazena mezi chronická onemocnění centrální nervové soustavy. K poznání mechanismu vzniku závislosti a adaptace mozku na morfin slouží i studium souboru bílkovin ­ proteomika.
Morfin je součástí opia, které se získává z pryskyřice máku setého (Papaver somniferum). Poprvé jej izoloval německý lékárník Sertürner v prvním desetiletí 19. století. Substanci pojmenoval podle řeckého boha snů Morfea.
Tento opiát je znám pro své tišící účinky, tlumí i silnou akutní a chronickou bolest. Při jeho opakovaném podání se však účinnost snižuje a pro dosažení stejného efektu je třeba zvýšit přísun drogy.
Na tento jev se můžeme dívat jako na mechanismus působící proti účinku drogy anebo také jako na projev určité biologické adaptace organismu. Mozek se přizpůsobuje opakovanému užití narkotika a nastoluje se forma jakési vnitřní rovnováhy, pro jejíž udržení se musí droga stále dodávat. Její vysazení doprovází nepříjemné abstinenční příznaky.
Obnova původního stavu před podáním drogy je velmi obtížná, ale ne nemožná…
Problematikou dlouhodobé adaptace mozku na morfin se zabývá i laboratoř Biochemie membránových receptorů ve Fyziologickém ústavu AV ČR. Komunikace mezi buňkou a okolím se uskutečňuje pomocí specifických bílkovin (membránových receptorů) fungujících jako přijímače signálu z vnějšího prostředí, které jej umí přenést do nitra buňky a vyvolat biologickou odpověď. Fyziologický účinek morfinu vzniká po vazbě na opioidní receptory nacházející se především v mozku.
Jako objekt studia nám slouží laboratorní potkani Wistar, kterým aplikujeme po deset dnů zvyšující se dávky morfinu podle následujícího schématu: 10 mg/kg (den 1. a 2.), 15 mg/kg (den 3. a 4.), 20 mg/kg (den 5. a 6.), 30 mg/kg (den 7. a 8.) a 40 mg/kg (den 9. a 10.). Po deseti dnech s drogou sledujeme spektrum změněných bílkovin (proteinů) v přední mozkové kůře potkanů, zároveň nás zajímá, zda je možné pozorovat schopnost návratu k původnímu stavu organismu po dalších dvaceti dnech života bez drogy.
Svým způsobem se pro nás tato druhá skupina dvacetidenních abstinentů stává atraktivnější, protože existuje řada studií zaměřených na dlouhodobé působení morfinu, málo se však ví o stavu po vysazení drogy.
Abychom měli představu, které bílkoviny se vlivem morfinu mění, jak moc je tato změna velká a zda přetrvává i po dvaceti dnech od poslední dávky, využíváme proteomické metody.
Proteomika se snaží zmapovat kompletní sadu bílkovin v buňce či tkáních při různých fyziologických a patologických stavech organismu. Jednou z metod, při níž je možné rozdělit složité směsi bílkovin, je dvojrozměrná elektroforéza. Jak už vypovídá název, dělení bílkovin se děje ve dvou rozměrech: nejprve podle náboje a poté podle velikosti. První krok probíhá na speciálním proužku gelu s vytvořeným rozmezím pH, na který se nanáší směs bílkovin. Označujeme jej jako izoelektrickou fokusaci (zaostření), děj, při němž bílkoviny putují v rozmezí pH ve směru zleva doprava a zastaví se (zaostří) v místě, ve kterém je jejich celkový náboj roven nule. V druhé fázi se pak tento proužek položí na gel a dělení probíhá podle molekulové váhy bílkovin ve směru seshora dolů. Získáme tak proteinovou mapu, která v ideálním případě vypadá jako hvězdná obloha. Mohou na ní být až tisíce různých bílkovin v podobě kulatých skvrn (spotů). Abychom je však uviděli, musíme gel s mapou obarvit (v našem experimentu jsme zvolili modré barvení).
Mozaiku experimentu pak doplňuje analýza proteinových map. Používají se hodnotící programy porovnávající intenzitu skvrn mezi srovnávanými vzorky. Výrazně odlišné skvrny můžeme z gelu jednoduše vyříznout skalpelem. Finále pokusu pak představuje identifikace proteinů, pro niž využíváme služeb hmotnostní spektrometrie. V současné době se v proteomice stále více uplatňují i negelové metody. Vycházejí ze skutečnosti, že hmotnostní spektrometrie umožňuje kvalitativní i kvantitativní analýzu tisíců různých proteinů. Gelový i negelový proteomický přístup má svá pro i proti, pokud ale využijeme informace získané z obou z nich, můžeme si vytvořit komplexnější přehled o zkoumané problematice.
Co můžeme přečíst z proteinového profilu závislých potkanů a dvacetidenních abstinentů? Červené šipky na obrázku označují výrazně odlišné skvrny, které jsme vyřízli z gelu pro jejich určení (obě skupiny byly srovnávány s příslušnými kontrolními potkany). U závislých potkanů jsme identifikovali 33 bílkovin, řada z nich byla spojena především se změnou celkového energetického metabolismu. Aktivace opioidních receptorů dávkami morfinu je totiž energeticky náročný proces. Dále se například zvýšila hladina proteinů oxidačního stresu souvisejícím s produkcí volných radikálů, které mají nepříjemnou schopnost poškozovat buňky či tkáně. Za zmínku stojí i vzestup bílkovin cytoskeletu (sítě vláken zajišťujících pohyb a tvar buňky) signalizující přestavbu neuronální sítě v mozku. Vysoká pružnost centrální nervové soustavy, schopnost detekovat nové děje a správně na ně reagovat, je důležitou podmínkou přežití v měnícím se prostředí. Hlavním a snad i pozitivním zjištěním však je, že se počet takovýchto změn po dvaceti dnech od poslední dávky morfinu snížil z  33 na 16. Zdá se tedy, že živý organismus má po vysazení drogy výraznou schopnost návratu k původnímu stavu.
K dalšímu čtení: Ujcikova et al.: J Proteomics, DOI: 10.1016/j.jprot.2016.02.019
Bylo září 2017 a já v roli porotce hleděl pod promítací plátno, na kterém mladí gymnazisté – finalisté prvního ročníku Talentové akademie – prezentovali výsledky svého krátkého bádání na půdě Fyzikálního ústavu AV. Ten pohled mne také vrátil ke vzpomínce na sebe ve stejném věku, před čtyřiceti lety – a k jedné tehdejší korespondenci.
Bylo mi 16 let a hltal jsem zprávy o vědeckém výzkumu. Do ruky mi padl časopis Vesmír s článkem Dočkáme se termojaderné energie? (Vesmír 57, 259-261, 1978/9). Redakce mi na mou žádost ochotně zaslala adresu autora, radiofyzika Čestmíra Jecha, a tak jsem napsal dopis. Mám ho schovaný a po pravdě, nevím, zda jsem na něj nějak pyšný: nejdříve napsat, co všechno se mi ve článku nelíbilo, a hned poté prohlásit, že hodlám problém termojaderné energie vyřešit a současně požádat o radu, jak na to. (text viz postranní blok) Odpověď se ve schránce objevila hned po týdnu; mnohem delší než můj list, psaná na stroji, s ručně opravenými překlepy.
Dr. Jech taktně přešel mou kritiku a věnoval se radám, o něž jsem žádal. Doporučoval, ať se neupínám na konkrétní specializaci, že je vhodné odložit ji až na později, na dobu doktorského studia (tehdy zvaného aspirantura)… Že důležitější než konkrétní obor, jsou lidé, s nimiž bych pracoval… Že prioritou je naučit se dobře jazyky, protože bez toho vědecky pracovat nejde a později se to špatně dohání. Jeho rady, když se ohlížím zpět, mi opravdu pomohly. Tím ale příběh nekončí.
O víc než 10 let později, už během aspirantury na Matematicko-fyzikální fakultě, jsem Čestmíra Jecha potkal osobně. Měl u nás přednášku a mně to nedalo a po jejím skončení jsem ho vyhledal s touhou zjistit, zda si ještě pamatuje na můj dopis. K mému překvapení nejenže si na mne pamatoval dobře, ale vyprávěl svůj vlastní příběh, v němž si on sám – o mnoho let dříve – přečetl článek ve Vesmíru a napsal dopis prof. Františku Běhounkovi, a také dostal odpověď.
Až budu v září sedět jako porotce a sledovat výsledky třídenní práce dvanácti finalistů této akce, kteří se díky ní dostanou do prostor laserových centrech ELI Beamlines a HiLASE Fyzikálního ústavu Akademie věd ČR, rád bych zase s radostí vzpomněl na Čestmíra Jecha. Stal jsem se totiž součástí jakési „talentové štafety“ a jsem připraven na chvíli, kdy i mně jednou přijde dopis...
Talentová akademie je příležitost pro 12 vybraných středoškolských studentů vyzkoušet si, jak vypadá vědecká práce. Finalisté přijedou na tři dny do moderních laserových center ELI a HiLASE Fyzikálního ústavu Akademie věd ČR. Jsou rozděleni do týmů, v nichž si rozdělí specializace a pod vedením instruktorů řeší speciální úkol. Na závěr výsledky svého zkoumání prezentují před ostatními týmy i kolegy z ostatních týmů. Hledá se optimální řešení problému, jako v reálné vědě.
V prvním ročníku v roce 2017 studenti dostali za úkol navrhnout, vyrobit a odzkoušet spektrálně neutrální filtr pro laserové paprsky o extrémně vysokém výkonu. Tak, jak je to ve skutečném výzkum, řešení nebylo známo předem. Studenti pracovali v týmech, navrhovali řešení, hledali inspiraci ve vědecké literatuře, pak vyráběli prototypy a ověřovali, zda navržené řešení vedlo k cíli.
Přihlásit se do aktuálního ročníku je možné prostřednictvím formuláře, který lze vyplnit nejpozději 17. června 2018.
Sotva se Novozélanďané pochlubili úspěšným vyhubením myší z Ostrova protinožců (viz Vesmír 97, 264, 2018/5), přišli ochranáři z Jižní Georgie v jižním Atlantiku se zprávou, která myši od protinožců strčila do kapsy.
Ostrov Jižní Georgie se nachází východně od Patagonie, zhruba 1500 km od Falkland. Patří, stejně jako zmíněné souostroví, Britské koruně, byť jej v roce 1982 na několik týdnů obsadila Argentina (v tzv. Válce o Falklandy). Podobné ostrovy tvoří 90 % druhového bohatství Spojeného království, Jižní Georgie je však významná celosvětově. Hnízdí zde desítky milionů mořských ptáků, například čtyři druhy tučňáků, albatrosi i dva endemité, linduška jižní (Anthus antarcticus) a poddruh ostralky žlutozobé (Anas georgica georgica). Úctyhodné množství hnízdících ptáků je přitom zhruba jen desetinou čísla, kterým se mohl ostrov pyšnit v minulosti, než na jeho souš poprvé vkročila lidská noha, a s ní i čtvernohá smrt – myši (Mus musculus) a potkani (Ratus norvegicus). Tony Martin, hlava projektu, dokonce tvrdí, že před příchodem člověka v 18. století byl ostrov možná nejdůležitějším ostrovem pro mořské ptáky vůbec.
Již třikrát pobývala na Marsu. Přesněji – absolvovala simulovanou misi na Mars. Slovenská astrobioložka Michaela Musilová by se jednou ráda vydala do opravdového vesmíru. Je reálné, že to bude zrovna rudá planeta? A jaká je budoucnost lidských misí?
Vaše zatím poslední mise „na Mars“ skončila předčasně. Co se přesně stalo?
Mise byla přerušená, protože jeden člen posádky měl vážnou nehodu, musel jít do nemocnice. Po několika dnech měla znovu začít., ale jiný člen posádky se mezitím rozhodl, že chce odstoupit. Jen se třemi členy posádky nemohla mise pokračovat. Pro každého z nás tím nastal velký zvrat. Všichni jsme museli na devět měsíců (osm měsíců trvá samotný pobyt v izolaci, měsíc příprava) opustit svoji práci, já s jedním kolegou jsem uvízla v USA kvůli vízům, kdybychom se vrátili domů, další dva roky nemáme nárok na nové. Ale už jsem se dostala domů na Slovensko a dokonce teď mířím zpátky na Havaj, kde bude snad brzy odstartována nová mise.
Byla jste astronautkou na simulované misi již třikrát. Jak vlastně začal vesmírný příběh Slovenky, která se probojovala do NASA?
Zájem o věci spojené s vesmírem u mne začal již v dětství, ale rozhodujícím momentem byla v osmi letech návštěva centra NASA, kde jsem mimo jiné měla možnost obléct si skafandr. Můj otec tehdy organizoval setkání prvního slovenského kosmonauta Ivana Belly s Eugenem Cernanem ve Washingtonu. Fotografie na ledničce mi stále připomíná můj dětský sen stát se astronautkou. Když mi bylo patnáct, už jsem věděla, že vím, čemu se chci věnovat celý život a že má vášeň pro vesmír je opravdu silná.
Kde se dá vesmír nejlépe studovat?
Na školách ve Velké Británii anebo ve Spojených státech, ale za hodně peněz. S tím vědomím jsem si na střední škole začala přivydělávat. Přijali mne na University College London, kde jsem začala studovat geologii a astrofyziku. Naspořené peníze mi ale stejně nestačily, takže jsem měla při studiu několik prací a stipendií. Ve druhém ročníku proběhl konkurs na studium na CALTECH, což v té době byla nejlepší univerzita na světě. Brali dva studenty ze všech britských škol. Nakonec to dopadlo tak, že vybrali mě a jednoho Čecha.
Splnilo studium vaše očekávání? Kam vás posunulo?
Na CALTECH jsem si konečně mohla vybrat předměty podle svého gusta. Můj cíl byla astrobiologie, studium života ve vesmíru. Začala jsem se zabývat organismy, které žijí na Zemi v extrémních podmínkách, tedy v podmínkách připomínajících jiné planety, kde by mohl být nějaký život. Navrhla jsem i několik experimentů s extrémofily, což mi i díky několika podaným grantům otevřelo dveře ke spolupráci s NASA. Podařilo se mi začít pracovat jako „navštěvující výzkumník“, zpočátku na projektu Mars Science Laboratory, který obnášel zejména záležitosti spojené se sondou Curiosity. V  oddělení ochrany planet jsme se zabývali tím, jak zabránit tomu, abychom nepřenesli nějaké velmi odolné mikroby ze Země.
A je možné tomu zcela zabránit?
Pokud hledáme život na jiných planetách, chceme si být jisti, že se setkáme s původním prostředím, nikoli s tím, co se tam dostalo od nás. Zároveň chceme předcházet zničení místních ekosystémů, které by mohl způsobit cizí – tedy zanesený pozemský život. Tímto etickým pravidlem vědecké práce se mají řídit vědecké agentury a sterilizovat všechny přístroje, které posílají do vesmíru. Navzdory tomu ale určité množství mikrobů vždy přežije a do sond se dostat může, zabránit tomu je prakticky nemožné.
Do jaké míry tedy můžeme věřit, že prostředí na Marsu kontaminované není?
Těžko říct, protože některé sondy, vyslané v minulosti, nebyly úplně sterilizované. Netýká se to tzv. vikingských astrobiologických misí ještě ze sedmdesátých let, protože u těch proběhla důkladná sterilizace. Od těch dob tam ale „popadalo“ množství dalších misí, včetně těch z NASA, o jejichž čistotě se dá pochybovat. Po vikingských misích totiž převládl názor, že na Marsu nejspíše život nebude, takže se snížily nároky na čistotu sond. Dnes tedy praktikujeme pravidlo, že ve vzdálenosti desítek až stovek kilometrů v okolí sondy nechceme brát vzorky. A do oblastí označených jako Zvláštní oblasti Marsu, Mars Special Regions, kde je větší pravděpodobnost, že by tam mohl být život, a tudíž by i ten zavlečený pozemský měl větší šanci na přežití, se sondy přímo neposílají.
Takže my se při hledání života vyhýbáme místům, kde je největší pravděpodobnost jeho nalezení?
Ano, zatím ano. Nemůžeme riskovat, že ta mísa kontaminujeme. Stejně byly mise donedávna zaměřené hlavně na zkoumání marťanského prostředí a jeho historie. Vědci se snažili zjistit, zda byly podmínky na Marsu někdy vhodné pro vznik a existenci života (mise Mars Science Laboratory). Další mise hledaly stopy a důkazy, že na Marsu je nebo byla přítomna voda (Phoenix Lander, Opportunity a Spirit, atd). Proto ani nebylo vysloveně potřeba posílat sondy do Mars Special Regions, nehledal se život jako takový. Nyní ale, díky množství důkazů, že na Marsu tekla a stále teče voda a že na jeho povrchu byly podmínky vhodné pro vznik života, se tohle mění. Teď už se budou hledat stopy po životě ­ přítomném, nebo stopy života, který možná vyhynul.
O hledání známek dávného života, který se na Marsu mohl vyskytovat v první miliardě let existence planety, se hovoří teprve v souvislosti s misí Mars 2020. Viz také Přistání do Jezera. Od hledání míst, alespoň v minulosti příhodných pro život, se díky lepším přístrojům posouváme ke zkoumání, zda se na takových místech život opravdu vyskytoval.
Přístup NASA se tedy mění.
Co se týče strategie pro hledání života na Marsu, s misemi Mars 2020 a ExoMars se postup změní. Pravidelně se mění i definice Mars Special Regions a mezinárodní komise rozhodla, že se musí změnit kritéria pro výběr místa pro přistání sond. Vědci mají nejdříve vybrat, kam by chtěli poslat sondu a potom se vyhodnotí, jestli toto místo či jeho okolí není příliš vzácné.
Co nejvíce brání tomu, aby se mise na Mars uskutečnila v dohledné době?
Důvodů je několik. Tím největším je politika. Kdyby se všichni posledních dvacet let drželi plánu NASA dostat lidi na Mars do roku 2030, tak budeme připraveni. Ale v USA se politika mění s každým prezidentem. Chybí dlouhodobější vize. Ne tak v Číně, proto se možná Číňané dostanou na Mars mnohem dříve než my. Doufám, že čínské plány Evropu a Ameriku vyprovokují k aktivitě. Rusové sice hodně investují, ale spoustu věcí nechali plynout a politika jim do vesmírných plánů také hodně zasahuje. Podle mne by vše urychlila spolupráce. Kdyby se výzkum dokázal spojit, tak nás to posune o celé roky dopředu.
Do hry vstupuje i soukromý byznys…
Komerční sektor, který zapadá do vesmírného výzkumu a technologií, může vše urychlit. Každého napadne Elon Musk. On sice může postavit raketu na Mars, ale neobejde se bez dalších technologií, které lidi ochrání například proti záření. Tohle všechno není dořešené, takže na tom budou muset dále pracovat vědci, kteří potřebují finance. A to jde zase ruku v ruce s politikou.
Technologie jsou tedy již alespoň „nastartované“?
Vypadá to slibně, stavějí se rakety, které by mohly letět na Mars, vyvíjejí se skafandry, které by ochránily lidi proti silnému záření během cesty i na samotném povrchu. Testuje se využití zdrojů in situ, aby si cestovatelé mohli vše potřebné vyrobit z místních zdrojů přímo na Marsu, například s pomocí 3D tiskáren. Na tom všem se intenzivně pracuje a až bude hotovo, vytvoří se několik misí a platforem pro Mars. Z technologického hlediska jsme tedy na dobré cestě a zdá se, že to bude na tomto projektu to jednodušší. Z medicínského pohledu si tak jistí nejsme. Nevíme, co se stane s tělem během záření, co způsobí změna gravitace, která je na Marsu oproti našemu prostředí třetinová. Možná největší kámen úrazu ale představuje psychologická stránka. Čeká nás tedy ještě hodně práce v této oblasti výzkumu.
O psychice můžete dlouze vyprávět. Určitě hrála významnou roli i na simulovaných misích, jež jste absolvovala.
Mám v tomto dobré srovnání, byla jsem na dvou misích v americkém Utahu v Mars Desert Research Station v USA jednou jako členka a podruhé jako velitelka. Při výběru posádky pro první misi se kladl důraz na životopisy jednotlivých lidi, na jejich schopnosti, někteří byli vědci, druzí inženýři, další lékárníci, každý byl dobrý v něčem jiném. Museli jsme fungovat v extrémních podmínkách, ale nikoho nenapadlo otestovat naši schopnost spolupráce ještě před samotnou misí. Celá ubytovna měla osm metrů v průměru, nevyhnula se nám ponorková nemoc, která neskutečně vyostřila naše vztahy. Po čase to došlo tak daleko, že na sebe dva členové posádky začali křičet. A protože jsme byli všichni v jednom prostoru, vše bylo vidět, slyšet, nedalo se před tím schovat. Jedna osoba se dokonce skoro zbláznila a chtěla utéct, ale stanice ležela uprostřed pouště, kde žijí pumy a jiná nebezpečná zvířata. Já jsem v té době zastávala roli mediátora a podařilo se mi ji uklidnit. Také díky tomu jsme celou misi nakonec úspěšně dokončili.
Dokázali jste se z toho při přípravě druhé mise poučit?
Ano, ta už probíhala jinak. Z výběrového řízení vzešli finalisté a já jsem byla určena jako velitelka. Záměrně jsem po všech kandidátech vyžadovala, aby předem společně vytvářeli projekty, na základě toho posledním výběrem prošli jen lidé, kteří uměli spolupracovat i pod velkým tlakem. Moje posádka pak fungovala výborně i přes všechny zlé věci, které nám tam nachystali. Například se nám pokazila toaleta, na několik hodin vypadla elektřina, přestalo fungovat topení, když bylo venku minus 17 stupňů Celsia, přišli jsme o dvě třetiny zásob vody a museli jsme přestát i další podobné problémy, kterým jsme čelili obdobně jako by mohly nastat na skutečném Marsu. Ale přesto, byli jsme na Zemi a psychicky jsme si toho byli vědomi. Fakt, že jste ve skutečné izolaci daleko od Země a víte, že vám nikdo nepřijde na pomoc, zítra ani třeba za půl roku, případně ani za rok, to musí být něco úplně jiného.
Součástí základny pro simulovanou výzkumnou misi v americkém Utahu byl také miniskleník pro pěstování zeleniny a bylinek pro posádku. Chodili jste se tam prý uklidňovat…
Ano, byla to příležitost, jak získat alespoň na nějaký čas trochu soukromí. Hodně nám to pomohlo. Posílala jsem tam lidi a sama jsem se tam také chodila uklidnit, když bylo potřeba. Jindy jsem si tam zase zpívala anebo poslouchala hudbu. Prostě každý tam měl čas, který mohl využít po svém.
Kolik vás bylo na první a kolik na druhé misi?
Na první misi v Utahu nás bylo 7 a na druhé 5, takže jsme měli o trochu více prostoru a to také pomohlo. Třetí byla předčasně ukončena. Naštěstí se brzy uskuteční čtvrtá a já budu zase v posádce.
Jak vnímáte zprávy o tom, že Mars by mohl být obyvatelným?
Zatím všechny zprávy jsou pro astrobiologii i pro obývání Marsu velmi nadějné. Vnímám tyto zprávy poněkud ambivalentně. Na jednu stranu bych strašně chtěla zjistit, zda na Marsu byl někdy nějaký život. Na druhou stranu vím, že kdybychom tam začali stavět kolonie, tak tuto planetu kontaminujeme natolik, že na hledání původního života můžeme zapomenout.
Je vůbec potřeba, abychom na Mars posílali lidi? Nezvládli by stejnou práci roveři a roboti?
Lidé jsou pro zkoumání jiných planetárních těles velmi důležití. Mám pěkný příklad z Měsíce. Na Apollu 17 byl geolog Harrison „Jack“ Schmitt, který už vnímal svoje okolí očima odborníka. Když mu z Houstonu řekli, aby sebral nějakých pět kamenů, tak si všiml jednoho a řekl si: ‚‚Tento kámen je zajímavý, ten by nám mohl prozradit víc.‘‘ A skutečně se ukázalo, že právě tento odebraný vzorek byl ze všech nejdůležitější, co se týče informací o Měsíci a jeho minulosti. My sice v současnosti na Marsu máme roboty, kteří také „vidí“, ale jen omezeně. Každý jejich pohyb je naprogramovaný i na dny dopředu, a když udělají nějakou analýzu, dozvíme se až po dvou týdnech, že tam byla nějaká zajímavá chemikálie. Možnosti strojů jsou limitované. Lidé mohou provádět výzkum jinak, mají zkrátka lidské vlastnosti, posílat je, má svoje výhody.
Pokud se rozhodneme posílat lidi na Mars, tak to asi nebude probíhat ve stylu filmu Marťan.
Model „přistaneme tam, zapíchneme vlajku a po třiceti dnech poletíme zpátky domů,“ tady fungovat nebude. Dostat lidi na Mars je tak náročné, že když už tam jednou poletí, budou už muset rovnou začít budovat kolonii. Na to naváže další mise, která bude budovat dále. Bude to náročné, ale já věřím, že to takto bude mít smysl. Filosoficky je za tím touha zkoumat vesmír a dobývat ho. Současně i určitý záložní plán, protože nikdy nevíme, jaký asteroid přiletí a jak nás to ohrozí, takže bude dobré mít aspoň jednu další planetu, kde budeme moci přežít.
Mluvila jste o svém dětském snu, který vás vedl do vesmíru. Bylo to tak i u ostatních členů mise?
Bylo to různé. Například tam s námi byl jeden inženýr, jehož úkolem a maximální vášní bylo stavění roverů. Chtěl být zapojený do podobných misí od různých institucí a nebylo pro něj nezbytné, aby do vesmíru i cestoval. Stačilo mu, že bude přitom prostřednictvím svého roveru. V posádce první mise jsme myslím byli tři nebo čtyři, kteří touží být astronauti, takže přibližně polovina.
Pokud toužíte být astronautkou, o jakou cestu do vesmíru byste měla zájem? Chtěla byste být při skutečné cestě na Mars, i se všemi riziky, které jste poznala při simulovaných misích?
Ano, stále toužím být astronautkou a mým snem je dostat se jednou do vesmíru, ideálně na Mars. Pokud by mise na Mars byla organizovaná vesmírnými agenturami anebo alespoň organizacemi, které velmi důkladně připravily vše potřebné pro to, aby byla úspěšná, byla bych ochotná to riziko podstoupit. Už to mám celkem odzkoušené se simulovanými misemi, takže věřím, že na skutečnou bych byla připravena dostatečně. Nejde mi o to, abych byla první na Marsu, ale abych mohla zkoumat rudou planetu přímo na místě a přispět k výzkumu astrobiologie.
Při plánech na cesty na Mars se hovoří i o jednosměrné cestě. O tu byste také stála?
Stále více to vypadá tak, že jednosměrné lidské mise se nebudou realizovat. Nebylo by to ani etické. Ráda na to téma žertují: pokud by jednou byly jednosměrné mise na Mars, zúčastnila bych se až na stará kolena, až nebudu mít tady na Zemi co ztratit.
slovenská astrobioložka, zkoumá extrémofily na povrchu ledovců v Grónsku, na Špicberkách, v Japonsku či v USA. Vystudovala planetární vědy na University College v Londýně a na California Institute of Technology (Caltech) v USA. Doktorát z mikrobiologie a astrobiologie dokončila na University of Bristol v Anglii. V současnosti působí jako předsedkyně Slovenské organizace pro vesmírné aktivity a konzultantka pro několik zahraničních firem. Vedle toho se věnuje pedagogické činnosti pro International Space University (ISU) a jako hostující profesorka na Slovenské technické univerzitě. Již třikrát absolvovala simulovanou misi na Mars, včetně nedávné na Havaji, která skončila po několika dnech neúspěšně. V Praze nedávno vystupovala na konferenci HB Reavis Talks, která se týkala budoucnosti prostoru a s tím souvisejících věcí.
Při léčbě velmi silných chronických bolestí, na které neplatí žádné léky, se s úspěchem používají neurostimulační metody. Jejich škála se rozrůstá a účinek je slibný.
Drážděním nervové tkáně na více úrovních nervového systému můžeme docílit ústup bolesti i u pacientů, jimž nepomáhají léky. Neurostimulací dochází k blokádě přenosu nervových signálů bolesti do mozku či k uvolnění látek bolest tlumících. Principem neurostimulačních metod je elektrická a magnetická stimulace, která míří buď na periferní oblast, nebo na centrální nervový systém. Pro léčbu bolesti máme k dispozici jak metody invazivní, tak neinvazivní.
Hlavním efektem invazivní periferní nervové stimulace je blokáda sodíkových kanálů, a tím zabránění vzniku akčního potenciálu. Stimulace snižuje též dráždivost nervových pomalu vedoucích vláken (typu C), kromě toho pravděpodobně nastartuje změnu uvolňování neuropřenašečů. Metoda se užívá při postižení periferních nervů, hlavně na horní končetině.
Na vybraný periferní nerv se přiloží elektroda, od ní vede vodivý kabel ke generátoru pulzů (baterie), který je uložen v blízkosti stimulovaného nervu. Stimuluje se v různých režimech dle bolesti intermitentně, nejčastěji ve třech až šestihodinových intervalech, kdy se střídá období klidu a stimulace.
Mezi novější periferní modelové stimulace patří stimulace nervů jako je týlní (okcipitální) nerv a bloudivý nerv ( nervus vagus). Stimulace týlního nervu má nejlepší výsledky u pacientů s okcipitální neuralgií a bolestmi hlavy, které se šíří z oblasti krční páteře (cervikogenní bolesti). Úleva od bolesti se dostaví až u osmdesáti procent pacientů.
Metoda pomáhá též u pacientů s týlní neuralgií po operaci nebo úrazu. Slibné výsledky (zlepšení u 75% pacientů, a to jak frekvence bolestivých atak, tak intenzita bolesti) byly zaznamenány také u syndromu nakupených bolestí hlavy (tzv  cluster-headache).
Zatím málo se využívá periferní nervové stimulace tibiálního nervu (umístěného na vnitřní straně holeně) a pánevního nervu pro léčbu neztišitelné pánevní a perineální (v oblasti hráze) bolesti. Tato technika se také využívá k léčbě hyperaktivního močového měchýře a fekální inkontinence. Její výhodou je relativní jednoduchost.
V současné době jsou periferní modelové stimulace zaměřené na velké periferní nervy. Kromě nich se stimulují i okrsky zásobované určitým nervem nebo nervovým zakončením, v názvosloví je můžeme najít jako podkožní periferní nervová stimulace nebo stimulace periferního nervového pole. Tato metoda používá míšní stimulátor spojený s elektrodou umístěnou podkožně v oblasti příslušného postiženého dermatomu. Využívá se u pacientů s tříselnou bolestí (inguinální neuralgií) nebo se zbytkovou bolestí dolních zad po operaci páteře při zavedené stimulaci zadních provazců míšních.
Míšní stimulaci (jež patří rovněž k invazivním metodám) poprvé provedli a pojmenovali lékaři z amerického Wisconsinu (Shealy, Mortimore a Reswick, 1967).
Předpokládané mechanismy účinku byly založeny na (dnes již překonané) vrátkové teorii (Melzack a Wall, 1965). Podle ní míšní stimulace aktivuje nervová vlákna rychle vedoucí bolest (typu Aβ), potlačuje vstupní bolestivý přenos v míše (v dorzálních rozích míšních), zvyšuje také působení endogenních opioidů betaendorfinu a dynorfinu. Jejím dalším důležitým účinkem je rozšíření cév (vazodilatační mechanismus).
Stimulační elektroda se zavádí epidurálně k zadním provazcům míšním, vzácněji k laterálním, elektroda je spojena s generátorem (baterií), který se umístí dle co nejblíže stimulované oblasti (nejčastěji na břicho nebo hýždě). Stimuluje se v různých režimech dle bolesti přerušovaně, nejčastěji v šestihodinových intervalech, kdy se střídá období klidu a stimulace. Definitivní implantaci předchází zkušební období v délce průměrně dvou týdnů, ve kterém se nastavují definitivní parametry stimulace.
Míšní stimulace se podílí nejvíce na léčbě refrakterní anginy pectoris, kritické končetinové ischemie nebo při léčbě bolesti u komplexního regionálního bolestivého syndromu. Využívá se i u chronické bolesti zad a neuropatické bolesti.
Další, novější invazivní metodu, elektrickou stimulaci mozkové kůry, použili poprvé lékaři v Japonsku u pacientů po cévní mozkové příhodě v roce 2000 (Meyerson, Linderoth), metoda se již rozšířila se po celém světě.
Elektrody jsou implantovány pod tvrdou plenu mozkovou s anodou v precentrálním závitu mozku. Mechanismus účinku, jak už název napovídá, se zaměřuje na motorickou kůru a stimuluje fyziologické šíření vzruchu do talamických jader, kde se uvolňuje neuropřenašeč GABA (talamus obsahuje až 90% GABA neuronů, který pak vzestupně inhibuje nejen smyslovou, ale také emocionální složku bolesti.
Tato metoda je účinná při léčbě bolesti po cévních mozkových příhodách, u fantomových a pahýlových bolestí, rovněž i u neuropatické bolesti, bolesti zad a dalších.
Kromě invazivních neurostimulačních metod se čím dál víc uplatňují i neinvazivní neurostimulační metody.
Jednoduchou a poměrně málo využívanou metodou je transkutánní elektrická nervová stimulace. Má několik pravděpodobných mechanismů účinku úlevy od bolesti. Hypotézy zahrnují účinky na senzitivní nervy, aktivaci endogenního opioidního systému, stimulaci a uvolňování enkefalinů a endorfinů, stimulace rovněž zvyšuje průtok krve v ošetřených oblastech.
Stimulační elektrody se v tomto případě přikládají na kůži a periferní nervový systém je stimulován nepřímo. Proto musí být stimulační parametry vyšší než u metod invazivních. Nejnovější data ukazují, že úlevu od bolesti při nízkých i vysokých frekvencí zprostředkuje uvolnění µ nebo delta opioidů v centrální nervové soustavěCNS a snížením substance P (neuropřenašeč v mozkové tkáni). Stimulace také ovlivňuje kardiovaskulární systém, zvyšuje srdeční frekvenci a snižuje krevní tlak. Mezi časté indikace patří zejména periferní neuropatické bolesti, metoda se testuje u pacientů s bolestmi hrudníku při refrakterní angině pectoris před implantací stimulace anterolaterálních a zadních drah míšních.
V léčbě bolesti se začala používat i další neinvazivní metoda zvaná repetitivně transkraniální magnetické stimulace – jako test pro následnou aplikaci elektrické stimulace mozkové motorické kůry. Ukázalo se, že v některých případech měla i dlouhodobější léčebný efekt pro snížení a někdy úplné odstranění chronické bolesti. Tato neuromodulační metoda používá elektromagnetické cívky umístěné nad hlavou pacienta k indukci elektrických proudových impulsů uvnitř mozkové tkáně, kde moduluje její aktivitu. Jedním z omezení současné technologie je, že nepůsobí na hlubší struktury mozku, ale na druhou stranu se významně podílí na změně vnímání bolesti.







		





Jedna z neinvazivních metod, které nacházejí stále širší uplatnění v léčbě bolesti - transkraniální stimulace stejnosměrným proudem.  Snímek Jitka Fricová.
Magnetická stimulace moduluje úroveň vzrušivosti neuronů v mozkové motorické kůře. Základním mechanismem působení je Faradayova indukce, která vyvolá vznik elektrického pole na membránách neuronů a změní elektrochemický transmembránový potenciál. Transkraniální magnetická stimulace pomocí cívky generuje krátké a silné magnetické impulsy. Vzhledem k principu indukce elektrického pole v tkáni lze magnetické pole účinně uplatnit pouze v rámci generovaných impulsů. Rychlost pulsů a maximální intenzita jsou hlavní parametry ovlivňující jednotlivé dávky stimulace. Rozdílné opakování impulzů má odlišné účinky na aktivitu mozku.
Tato metoda se stále více uplatňuje v léčbě chronické bolesti. Stimulace primární motorické kůry je účinnou léčbou pro farmakorezistentní fantomovou bolest. Mechanismy související s následnou úlevou od bolesti při fantomových bolestech jsou stále na úrovni hypotéz.  Jednou z možných hypotéz může být deaktivace předního cingulárního kortexu ( části mozkové kúry, limbického systému zodpovědná za mimovolní aktivity), které mohou synergicky přispět k dlouhodobé úlevě od farmakorezistentní deaferentační bolesti.
Studie s využitím zobrazovacích metod ukázaly, že stimulace ovlivňuje nejen elektrochemické změny mozku, ale reorganizuje mozkovou kůru a další oblasti mozku, které se účastní při chronické bolesti.
Zatímco během transkraniální magnetické stimulace je elektrický proud indukovaný ve vodivých částech tkáně za použití vnější a rychle měnícího se magnetické pole, během transkraniální stimulace elektrickým proudem je slabý elektrický proud aplikován na skalp pomocí elektrod. Pouze malá část proudu proniká do mozkové kůry. Tok elektrického proudu není homogenní a má určitou variabilitu působení na postiženou tkáň.
Čo je úlohou psychoterapeuta? Nájsť nový príbeh, v ktorom sa pretína prítomnosť s minulosťou, a práve preto môže byť pilierom novej osobnosti. Príbeh, ktorý zbavuje starých bolestí a prijíma bolestivú pravdu.
„Pri utváraní tézy, ktorá vykladá vznik neuróz z príčin vo vzdialenej minulosti, sa v prvom rade nechávame odlákať pacientom tak ďaleko, ako to je len možné, od zásadnej prítomnosti. Príčina patogenického konfliktu, totižto, spočíva hlavne v prítomnom momente.” (Carl Gustav Jung)
Správne kladenie otázok je základnou podmienkou (conditio sine qua non) úspešnej terapie. Pri kladení otázok sa terapeut/ka pýta nielen svojho klienta, ale takisto kladie otázky sám sebe. Zatiaľ čo verbálne komunikuje so svojim klientom, zároveň „hľadí“ do svojho vnútra, ktorému takisto kladie otázky a „počúva“ odpovede. Terapeut nielen aktívne pátra vo svojej pamäti, kde hľadá vedomosti a analógie, ale zároveň pozoruje pocity, obrazy a „nápady“ ktoré pasívne povstávajú z nevedomia. Terapeut zrkadlí a zároveň doplňuje chýbajúce články celkovej životnej situácie. Terapeut pomáha klientovi nájsť nový, „širší“ zmysel jeho problému.
Je to spoločná, tvorivá práca. Jedná sa vlastne o dialektickú, sokratovskú metódu dialógu s tým rozdielom, že úlohou terapie je kladenie otázok tak, aby prispeli k odhaleniu plnšieho životného príbehu, teda sebapoznaniu. Zámerom nie je dôjsť k logickej pravde, ale k vyššej miere slobody, ktorej súčasťou je prijatie bolestivých právd. Tzv. behaviorálne terapie sa sústreďujú v zásade na vedomé intencie klienta a analyzujú, či sú tieto intencie v rozpore s nárokmi danej reality. V jungovskej, analytickej psychológii vstupuje do terapie tretia premenná a tou je nevedomie. Nevedomie disponuje vlastnou inteligenciou: môže mať svoju vlastnú vôľu, zámer, či dokonca „názor“, ktorý je často v rozpore s názorom vedomého ja (ega). Máme dočinenie s inou osobnosťou v nás?
Zamyslime sa na chvíľu nad paradoxným vzťahom vedomia a nevedomia. Nie je mojim zámerom čitateľa zmiasť, ale skôr primäť k hlbšej úvahe nad podstatou vedomia, poťažmo psychoterapie. Vedomie, tak ako aj nevedomie, nemajú žiadnu „substanciu“, nedokážeme ich kvantifikovať, merať ani lokalizovať per se. Nevieme o nich zhola nič. Už samotný fakt, že vedomie (a nevedomie) nikdy nemôžeme objektivizovať, (pretože je subjektom, ktorý pozoruje) z neho činí neprekonateľnú záhadu.
Sme odkázaní na definíciu odvodenú od vzťahu (referencie) k tomu, čo vnímame ako objektívne, prípadne materiálne. Z podstaty veci je pre nás prirodzené vnímať svet duálne, teda rozdelený na objekt a subjekt, zlo a dobro, šťastie a utrpenie, chorobu a zdravie, vedomie a nevedomie atď. Ak ale budeme chápať svet ako jednotu, v ktorej sú protiklady iba relatívne, nevedomie nebude „treťou“ premennou, ale skôr spoločným menovateľom. Napríklad v budhizme je to, čo oddeľuje zlo od dobra, alebo šťastie od utrpenia, miera uvedomenia. Z pohľadu pozorovateľa, teda mňa, sa nevedomie líši od vedomia iba tým, že je nevedomé. Nevedomie takto nie je niečo „iné“, je vlastne vedomím, ktoré nie je uvedomené.
Pomôžeme si príkladom svetla a tmy. Tma je nedostatkom svetla. Tma sa nemení na svetlo, ale svetlu „ustupuje“. Uvedomenie môžeme chápať ako osvetlenie (už) existujúcej „pravdy“ (precitnutie). Dualita vedomia a nevedomia je potom prechodný, z pohľadu ja (ega) oprávnený vzťah dvoch veličín, kedy je jedna známa a druhá neznáma. V sufizme, taoizme, védánte, či filozofii kresťanských mystikov Böhma alebo Eckharta nájdeme pohľad, ktorý je neduálny. Vedomie je, z tohto ­ ne-duálneho ­ pohľadu zároveň objektom. Vedomie je tým, čím nevedomie „vidí“ samo seba. Ne-dualita predpokladá vedomie u nevedomia, a teda jednotu vedomia a nevedomia. I keď to znie paradoxne, neduálny prístup považuje nevedomie za vedomie, ktoré si prostredníctvom ega uvedomuje samo seba; respektive podľa tejto teórie existuje iba jeden absolútny subjekt a tím je Vedomie.
V mnohých východných náboženstvách nájdeme odkazy na jednotu Boha a človeka. Nájdeme ich aj v kresťanstve, (napr. Ján 14:9) ale učenie, ktoré prerazilo, je duálne, oddeľujúce človeka od Boha; hriešnik je vyhnaný z raja pôvodnej jednoty. Omne bonum a Deo, omne malum ab homine (všetko dobré pochádza od Boha, všetko zlé od človeka). Kresťanstvo ponecháva Bohu všetky atribúty dokonalosti vrátane vševedúcnosti, zatiaľ čo nedokonalosť leží na bedrách človeka.
Carl Jung sa vo svojej neskorej knihe Odpoveď na Jóba (1952) pokúsil o určitý kompromis medzi duálnym a neduálnym vzťahom Boha a človeka. Jeho tézou v skratke bolo, že človek Boha potrebuje k sebauvedomeniu. Jungova kniha pochopiteľne vyvolala veľa pozdvihnutia, najmä v kresťanskej obci. Hlavne kvôli tomu, že si dovolil predstaviť Boha ako nevedomie. Nepochopenie vzniklo asi hlavne preto, že Jung (zrejme zámerne) neupresnil, či mal na mysli Boha v človeku, alebo Boha ako objektívnu metafyzickú entitu.
To, či je nevedomie samo o sebe vedomé a zároveň si samé seba uvedomuje, sa nedá nijako potvrdiť ani vyvrátiť. Vedomie môže potvrdiť s absolútnou istotou iba jeho nositeľ; subjektívne. V (blízkej) budúcnosti bude pre človeka neprekonateľným problémom zistiť, či umelá inteligencia disponuje vedomím, alebo nie.
Je rozdiel medzi vedomím a inteligenciou. U človeka sa spoliehame na druhovú príbuznosť a extrapolujeme našu skúsenosť na ostatných Homo sapiens. U iných zvierat, (alebo mimozemšťanov) sa musíme opierať iba o inteligenciu, prítomnosť vedomia pre nás zostane nezodpovedanou otázkou, až dovtedy, kým sa nám nepodarí vedomie nejako objektívne uchopiť. Inteligencia však existuje všade okolo nás. Stačí sa pozrieť na organizované komplexné systémy od leso-systému, včelích či mravčích kolónií, po jednobunkové organizmy až k veľkomestám. Môžeme tam pozorovať procesy, pri ktorých dochádza k výmene informácii, spätnej väzbe a k sebazdokonaľovaniu. To platí i pre ľudský mozog. Dnes vieme, že nevedomá myseľ je „inteligentná“. Dokáže spracovávať informácie, analyzovať, riešiť problémy a podobne, i bez prítomnosti vedomého vhľadu.
Vedomie je ale akýmsi katalyzátorom týchto procesov. Človeku umožnilo v relatívne krátkej dobe zdolať vrchol potravinového reťazca. To, ako pokoriť vlastné nevedomie a vlastnú nevedomosť, je ďalšou veľkou výzvou ľudstva. Náboženstvá, filozofia a veda sú prirodzenými pokusmi o hlbšie poznanie.
Carl Jung prišiel z revolučnou teóriou dialógu vedomia s nevedomím. Považoval nevedomie za „partnera“, ktorý je v nás a ktorému musíme načúvať, aby sme dosiahli plnjšieho pohľadu. Hovorí o kompenzačnom (vyvažujúcom) vzťahu vedomých a nevedomých postojov. Naše postoje sú výrazom napätia, ktoré existuje medzi našim vedomým ja a nevedomou osobnosťou t.j. napätia v rámci Bytostného ja (osobnosťou zahrňujúcou vedomie a nevedomie).
Toto napätie je akýmsi magnetickým poľom, bez ktorého by kompas šťastného života nemohol fungovať.
Neuróza však môže divoko roztočiť strelku kompasu a zmiasť naše ciele. „Hlas“ nevedomia k nám prehovára neustále, napríklad prostredníctvom fantázie, predstáv, pocitov, úkonov, či snov. Jeden z cieľov analýzy je pomôcť klientovi tento hlas počúvať a priviesť do vedomia.
Uvediem klinický príklad. Klientka, ktorá sa snaží kontrovať svoje city, ale vlastne celý svoj celý život, má sen, kde ju charizmatická ženská postava (hrdinka filmu Wonder Woman, 2017) vyzýva, aby sa nebála a „pustila sa“. Stoja na vysokom kopci, moja klientka sa pustí a padá do tmy, chrbtom dozadu: kotúľa sa, cíti mäkkú zelenú trávu, ktorá hladí jej nahé telo a máva pri tom rukami, ako vták krídlami. Padá a kotúľa sa a zažíva pri tom šťastný pocit a neočakávané bezpečie.
Ako to, že jej nevedomie stvorilo tento obraz? Ona sama v dennom živote rieši problémy takým spôsobom, že pridáva na dôslednosti, organizovanosti, zodpovednosti a tak ďalej, a myšlienka toho, že by sa mala „pustiť“, ju desí. Ak sa jej opýtam prečo, tak dokáže šikovne vysvetliť svoje dôvody. To je jej vedomý postoj, a aj keď jej veľmi nepomáha prekonať úzkostné stavy, pevne sa ho „drží“. Prečo teda „jej“ nevedomie klientke ponúka odpoveď, ktorá je odlišná od toho, čo sama vedome volí?
Ak kladieme otázku, tak je dôležité mať na mysli, že sa pýtame na jednej strane klienta, na druhej strane nevedomia. Môžeme pritom získať rozličné odpovede.
Freudova psychoanalýza odhalila dôležitý význam hľadania príčinných súvislostí v ranom psychickom vývine, (obzvlášť psychosexuálnom). Freudova reduktívna metóda pátra po zdroji prítomnej bolesti v minulosti. Máme čo dočinenia z otázkou príčinnej kauzality: Ak sa pýtame, prečo sa niečo deje, tak hľadáme pôvodného „hýbateľa“, zdroj konfliktu, počiatok symptómu.
Napriklad: Prečo trpí klientka úzkostnými stavmi? Pretože jej matka bola prísna perfekcionistka. Prečo klient prepadol závislosti na alkohole? Pretože jeho otec bol alkoholik a v priebehu detstva sa u neho vytvoril vzorec zvládania emotívnych situácií prostredníctvom úniku k pitiu. Vplyv môže mať aj genetická predispozícia.
Hľadanie kauzálnych príčin je dôležitou súčasťou terapie, ich samotné rozpoznanie však prispieva k uzdraveniu iba malou mierou. Patrí prevažne k počiatočnej fáze, ktorá má za úlohu osvetliť historické vzťahy a otvoriť priestor pre sebaprijatie.
Tato fáza terapie súvisí s telom a materiálnou realitou (rezervoárom, pamäťou). Reflektuje skôr západný spôsob kauzálneho myslenia.
Freud považoval neurózu za pokus o uzdravenie, ktorý zlyhal. Návrat do minulosti, regresiu, považoval za spôsob obrany únikom na predošlú vývojovú úroveň. Aj liečba podľa neho bola „návratom“, ktorý hľadal nevyriešený konflikt. Podľa Junga je psychická regresia skôr zostupom do hlbín psyché, než návratom do minulosti. Je hľadaním skrytých potenciálov a obrazov, ktoré môžu prekonať prítomný konflikt. Jung hovorí o procese spiritualizácie (oduševnenia) fantázii, tým, že odhalia nový, plnší význam: účel.
Ďalším „prečo“ je v terapii teda pátranie po účele. Napríklad môžeme povedať, že sexuálny pud je na jednej strane inštinktívny, ale zároveň sleduje aj účel v podobe detí, rodiny. V našom jednaní sme tiež motivovaní obrazom budúcnosti. Tento obraz môže existovať ako vedomá fantázia, či konkrétna predstava, môže mať však i menej vedomú citovú podobu túžby po šťastí, zmysle, či spáse v náboženskom význame slova. Niekedy sa nový zmysel doslova vynorí znenazdania. Častokrát je to po vyvrcholení krízy, alebo márnom vedomom hľadaní.
Dôvod toho, za akým účelom sa jav deje alebo vec existuje, prvýkrát definoval Aristotelés (384-322 p.n.l.) a do psychológie priniesol Alfred Adler (1870-1937). Podľa Adlera je finalita „vnútornou“ vlastnosťou, cieľom, ku ktorej smeruje vývoj našej osobnosti. Je zámerom a zároveň dizajnom, ktorý nás „ťahá“ dopredu, a teda nie zdrojom, ktorý nás „tlačí“. Finalita reflektuje východný spôsob uvažovania: hľadá dokonalú harmóniu, ktorá, ako veria niektoré východné filozofické smery, je vo svete a priori obsiahnutá.
Koncept finality sa stal dôležitou súčasťou jungovej teórie. Jung hovori: „Hmatateľný fakt diferenciácie a vývoja nemôže byť nikdy vyčerpateľne vysvetlený kauzalitou; vyžaduje tiež finálny uhol pohľadu, ktorý človek vytvoril v priebehu jeho psychickej evolúcie, tak ako vytvoril pohľad kauzálny. Podľa konceptu finality sú príčiny chápané ako prostriedky k istému účelu. Jednoduchým príkladom je proces regresie. Z pohľadu kauzálneho, je regresia určená, povedzme, ‘fixáciou na matku’. Ale z pohľadu finálneho libido zostúpi do imaga matky[1], aby tam našlo pamäťové asociácie, prostredníctvom ktorých sa môže odohrať ďalší vývoj, napríklad zo sexuálneho systému do intelektuálneho alebo duchovného systému. (...) Čo je pre kauzálny pohľad faktom, je pre finálny pohľad symbolom, a naopak „návratom“.
Regresia, ako bolo povedané vyššie, je vlastne návrat do minulosti a hľadanie starého kľúča, ktorým sa však môžu odomknúť nové dvere. Symbol je súčasťou tohto konceptu, ktorý vedomie nerozširuje iba do šírky, ale aj do hĺbky. Zatiaľ čo symptóm vykazuje iba daný stav, symbol zároveň vykazuje aj jeho zmenu. Tu je dôležité opäť zdôrazniť, že v takomto návrate nehľadá klient iba to, čo zranenie spôsobilo, ale zároveň hľadá i nevedomé zdroje, na ktoré sa pozabudlo a ktoré by mohli zraneniu predchádzať. Klientka, ktorá sa znova a znova ocitá ako obeť v násilníckom vzťahu, tak zrejme jedná na jednej strane preto, že sa u nej aktivuje komplex z detstva, ale na druhej strane zároveň hľadá vyslobodenie z tohto komplexu, ktoré sa môže odohrať istým znovunastolením násilnej situácie, avšak s novým riešením. Nevedomým plánom nie je iba návrat do bolestivej minulosti, ale posun k slobodnejšej budúcnosti.
Tu sa môžeme pýtať prečo, teda aký účel neuróza sleduje. Jungiáni ľudské utrpenie nepatologizujú, pretože vedia, že tak ako zdanlivo dobré veci môžu priniesť utrpenie, tak bolestivé veci môžu priniesť vyslobodenie. Joseph Cambell povedal, že jaskyňa, ktorej sa bojíme, skrýva poklad, ktorý hľadáme. Podľa Junga sa človek rodí s nevedomým plánom, ktorý sa môže naplniť prostredníctvom individuácie - stavaním sa sebou samým.
Zoberme si napríklad semienko figy. Zasadíme ho a začne rásť strom. Informácie ktoré sú obsiahnuté v DNA a určujú ako po sebe budú procesy nasledovať, sú causa efficiens. Výsledná podoba stromu, alebo ak chcete zámer prírody, ktorý strom vytvaroval spolu so všetkými vplyvmi okolia, je causa finalis.
U stromu je samozrejme ťažké dokázať nejaký „zámer“, proces plánovania je pre ľudské vedomie však prirodzený. Nie sme schopní vidieť plán stromu, iba registrovať čiastkové procesy, ktoré vo výsledku vedú ku komplexnému systému. Nová úroveň sa „vynorí“. Odkiaľ, alebo „z“ čoho, nám ostáva záhadou. Vedomie, ako komplexný zážitok, sa taktiež vynára „z“ interakcie približne stovky miliárd neurónov v ľudskom mozgu.
Dennis Merritt, ktorý sa zaoberá teóriou komplexity a jej aplikovaním na psychológiu vraví: „Teória komplexity matematicky popisuje ako organizmy prechádzajú z jedného počiatočného stabilného stavu do druhého, nového, stabilného stavu, keď napätie dosiahne príliš vysokú hodnotu. Nový stabilný stav sa vynorí seba-organizáciou z pôvodného stavu, po tom, čo prešiel prechodnou fázou. Psychologicky to zažívame ako ego, ktoré je zaseknuté v pozícii bez života a ktoré prechádza iniciáciou do nového stavu, stavu, ktorý je riadený Bytostným ja. Psychicky zážitok seba-organizácie vlastnosti Bytostného ja vo vzťahu ku komplexnému vnútornému svetu a tiež vo vzťahu ku komplexnému vonkajšiemu svetu je pociťovaný ako účel, ktorý je riadený božou vôľou. Je to pociťované, ako keby k nám zrazu prišiel bez kauzálnej príčiny a bez nášho úsilia.“
V procese rastu spomenutého figovníka sa takisto odohrávajú procesy, ktoré sú viditeľné „práve teraz“. Chemické procesy (a stavy), ktoré by sme teoreticky mohli pozorovať a ktoré pôsobia „hic et nunc“ (tu a teraz), sú treťou príčinnosťou: causa praesenti. Dovolil som si takto nazvať momentálnu príčinnosť, ktorá je bezprostredne zaznamenateľná.
Tretím „prečo“ tak v analýze cielime k momentálnemu pocitu. Z psychoterapeutického hľadiska je práve tento najdôležitejší. Zatiaľ čo prvá príčinnosť sa zameriava na telo (pamäť), druhá na ducha (obraz), tretia je syntézou oboch a zameriava sa na psyché (význam).[2] Psyché chápme ako celok, ktorý zahrňuje ako vedomie, tak nevedomie, a teda celok, ktorý zahŕňa ako fyzický, tak i psychický aspekt osobnosti.
Naše psyché nevníma čas tak, ako naša myseľ; pre ňu totiž čas neexistuje. Príkorie, ktoré sa odohralo v dávnej minulosti, je prítomné v našich prítomných pocitoch a emóciách, kde reálne pôsobí.
Ak sa opýtame klientky, ktorú psychicky týra partner, prečo s tým niečo neurobí, tak môže odpovedať, že ju týrala matka, alebo, že nechce svojim deťom spôsobovať nepríjemnosti. Takisto to môže byť aj preto, že v každom okamihu svojho rozhodnutia má čo do činenia s určitými pocitmi, alebo nevedomými vplyvmi. Prečo? Pretože to teraz cítim, teraz takto jednám!
Strach, hnev, smútok, hanba, beznádej, povinnosť alebo súcit. To všetko sú pocity, ktoré ju nejako pripútavajú k momentálnej situácii a rozhodujú o tom, ako sa v danej chvíli zachová.
Prístup k takýmto pocitom a obrazom je v terapii alchymickým zlatom. Zážitok numinozity (hlbokého archetypálneho afektu zjednocujúceho fascinujúce a hrozné pocity) [3], je zážitkom hlbokého uvedomenia, pretože v sebe zjednocuje protichodné emócie. Už sa nejedná iba o návrat v spomienkach, alebo fantáziu v túžbach, ale prežitok v „bezčasovosti”.
Ak sa nám podarí priviesť klienta causa praesenti, kde zakúsi prítomný dôvod svojho prežitku a svojho jednania, potom naozaj zažívame cestovanie v čase, ktoré môže zmeniť budúcnosť. Jedine skrz afekt môžeme vyslobodiť dušu zo zajatia traumy.
Afekt (emócia), ktorý žije vlastný život odštiepený od náležitého vedomého obrazu, nachádza svoje vyjadrenie skrz prítomnosť.
Úlohou terapeuta je preto
V novom príbehu sa z obete môže stať hrdina, z kačiatka labuť. Nový príbeh je to, čo budujeme, nie len to, čo sa nám deje. Neurotická nálada, nočné mory či sebakritické fantázie stratia na svojej nutkavosti vtedy, keď ich nielen vedome prežívame, ale zároveň si uvedomujeme aj hlbokú silu, ktorú v sebe nosíme, a s ktorou hrdinsky zvládame náš každodenný údel. Neuróza nás drží v malej izolovanej predstave bolestivého sveta, rozšírené vedomie nás vyslobodzuje: spája s celým vesmírom, kde majú svoje miesto atóm i ľudská bytosť. Symboly antických mýtov, kresťanského vyznania, ale i naše predstavy nepredstavujú iba akési vonkajšie alegórie, ale vnútorné obrazy, ktorým môžeme vdýchnuť život tým, že ich prenesieme do reálneho, a teda nášho jedinečného života.
Poznání vykoupené bolestí. Zvídavost proti soucitu. Kde by byla věda bez pokusů na zvířatech?
Asi nejvlivnější antický lékař Galenos ve 2. století vedle pitev prováděl i vivisekce zvířat, především prasat a opic, občas i slonů. A to nejen za účelem poznávacím. Během působení v Římě rád předváděl následující pokus: Praseti postupně přeřezával nervy na krku. Zvíře kvičelo bolestí, ale když došlo na jeden z nervů hrtanu, ovládajících i hlasivky, k úžasu diváctva ztichlo, jako když utne. Popsaná produkce ovšem měla cíl ryze obchodní – získat lékaři pověst a přilákat pacienty.
Podle tehdejších představ zvířata disponovala pouze duší nižší kategorie (ne rozumnou jako člověk), avšak bolest cítila. Doba však byla tvrdá i k utrpení lidí, natož zvířat…
Tento postoj přetrvával i v počátcích novověku, ale něco se přece změnilo – zvědavost rázu spíše příležitostného (takříkajíc pavlačová) se pozvolna měnila ve zvědavost či spíše už zvídavost systematickou (vědeckou). A to především v rodící se fyziologii.
Počátkem 17. století začíná v Londýně působit mladý anglický lékař William Harvey, krátce předtím promovaný na prestižní univerzitě v Padově. Vyzbrojen odtamtud vědeckou metodou i fyzikálními znalostmi, si z objemu srdce a počtu jeho stahů vypočítal, že játra by musela vyrobit každou minutu přes čtyři litry krve, což je holá nemožnost. A tak logicky vyvodil, že krev prostě musí v těle cirkulovat. Aby tuto existenci krevního oběhu potvrdil, prozkoumal – převážně zaživa – takřka devadesát různých živočišných druhů.
„Až když jsem se dlouhý čas cvičil v přesnosti a pečlivosti, až když jsem prohlédl mnohá různá živá zvířata a z jejich pitev shromáždil četná pozorování, mohl jsem si přiznat, že jsem přišel věci na stopu, našel správnou cestu z labyrintu a naučil se znát pohyby i účel srdce a cév.“
Ani šedesát let po Harveyovi si jeho vědečtí následovníci na Ostrovech nebrali ve vztahu ke zvířatům servítky. Kupříkladu fyzik Robert Hooke a chemik Robert Boyle si takto hráli s čerstvě zkonstruovanou vývěvou a do ní umístěným živáčkem:
Vrabec začíná projevovat neklid. Trhaně obrací svou drobnou hlavičku ze strany na stranu a jeho poplašený pohled jako by se ptal: copak je to? Potom zřejmě uhodl, že nebezpečí je blízké, a začíná se netrpělivě točit na místě. Rychleji, rychleji... Zmatek roste. Pokouší se uniknout pohromě, nebo něco hledá?
Záhy je zřejmé, co vlastně pták hledá. Trhané dýchání a žádostivě se rozevírající zobáček nezanechávají o tom pochyby. Vrabec se zmítá. Jeho pohyby jsou neuspořádané, nožky se podlamují. Vysílen klesá na podstavec. Hlavička se zvrátila. Jen křečovité škubání hrudi a trhané rozevírání zobáčku mluví o tom, že ještě doutná život v jeho utrmáceném tělíčku.
Boyle a Hooke hledí jako okouzleni na umírajícího ptáčka...
Potom do vyčerpaného prostoru pustili vzduch a vrabčák ožil.
Několikrát opakovali Boyle a Hooke tento pozoruhodný pokus...
(Ukázka pochází ze sovětské popularizační knížky Jak přišli na to co je vzduch z roku 1945.)
Tento „pozoruhodný pokus“ podnítil Hookea k výzkumu dýchání. V roce 1664 zhotovil řádku měchů s dlouhým rákosem na konci. Psovi otevřel průdušnici tak, aby do ní mohl zavést rákos. Mačkal pak měchy a tím vháněl do plic zvířete vzduch. Přitom mu otevřel hrudník, aby viděl, co se děje uvnitř. Po dobu, kdy pumpoval, se plíce rozpínaly a stahovaly a srdce bilo pravidelně. Tak Hooke udržoval psa při životě celou hodinu. Když pumpovat přestal, plíce zplihly vinou pneumotoraxu a srdce psa začalo fibrilovat, až se zastavilo.
Jakkoli vědecky přínosný, experiment Hooka zhnusil. Londýnská Royal Society naléhala, aby ho zopakoval a rozvinul, však badatel odmítl s tím, že „nebude zvíře mučit“. Výčitky svědomí z mučení psů mu vydržely tři roky.
Potom pokračoval s lékařem Richardem Lowerem (průkopníkem transfuze krve). Při pumpování do plic odřízli kousek plíce a uviděli, jak krev proudí jemnými plicními cévami. Tak dokázali, že podmínkou života není mechanický proud vzduchu do plic, ale kontakt vzduchu s krví.
V následujícím pokusu pes musel znovu a znovu vdechovat stejný vzduch. Během několika minut se začal zoufale zmítat. Během osmi minut téměř zahynul, ale čerstvý vzduch ho přivedl zpátky k životu.
V dalším Lower otevřel psovi hrudník, vypreparoval mu průdušnici a ucpal ji zátkou, takže zvíře nemohlo dýchat. Zároveň mu proťal krkavici a sledoval, jak světlá krev postupně tmavne... Jakmile ji však nalil krev do misky, takže se dostala do styku se vzduchem, krev opět zesvětlala.
V polovině 17. století do vědy razantně vstoupil René Descartes. Jeho doménou byla vedle matematiky hlavně filosofie, skrze kterou vyryl brázdu i do pole fyziologie a lékařství. Sice nepřímo, leč o to hlouběji. Vymyslel totiž ideu dualismu duše a těla. Podle ní je člověk kromě duše „pouhým uspořádáním orgánů, nic více a nic méně než jako u pohybů stroje“. Smrt a odchod duše na věčnost zbavují lidské tělo posvátnosti, takže kupříkladu nic nebrání jeho libovolnému zkoumání. Tato filosofická legalizace pitvy otevřela cestu ke zrodu skutečně exaktní vědy o lidském těle, dala vzniknout vědecké medicíně.
Druhým pro počátky věd o životě podstatným důsledkem karteziánského dualismu byla degradace zvířat na jakési živoucí stroje. Zvířata, jelikož nemají duši, rozum, city, netrpí o nic víc než neživé mechanismy. Jejich nářek při týrání není víc, než „vrzání kola“.
To se vědě náramně hodilo a někteří badatelé jako by se utrhli z řetězu. Výlupkem všech vědců s tvrdým srdcem byl Descartesův krajan François Magendie, profesor na College de France. Jeho pokusy byly nejednou neskutečně kruté. Se sebezapřením tu uvedu ten „nejslavnější“: Přitloukl chrta za uši a packy k desce stolu, otevřel mu lebku, rozřezal obličej včetně očí, rozřízl páteř a obnažil svazky nervů a zkoumal jejich funkci. A když pro ten den skončil, nechal zvíře tak, jak bylo, ležet přes noc, aby mohl nazítří v bádání pokračovat.
Tehdy už se výsledky výzkumů začaly publikovat a měla k nim přístup i vzdělaná část veřejnosti. Objevily se první protesty.
Magendieho nejslavnější žák a zřejmě nejvýznamnější fyziolog 19. století Claude Bernard pracoval velmi usilovně a jeho zkoumavou péčí prošly stovky, spíše však tisíce všemožných živáčků. Bernard, člověk všestranně přemýšlivý, který velmi dobře dokázal oddělovat rozum a cit, se k vivisekci vyjádřil mnohokrát. Podle očekávání ji považoval za nezbytnou: „Lékař, který chce být hoden toho jména ve vědeckém smyslu, musí se z nemocnice uchýlit přímo do laboratoře, a tam se bude pokusy na zvířatech snažit o zkoumání toho, co pozoroval na svých nemocných.“ A také za morálně přijatelnou: „Máme se dát po tom všem rozlítostňovat sentimentálním pokřikem lidí ze společnosti nebo námitkami osob, jimž je vědecké myšlení cizí? ... Máme právo konat pokusy a provádět vivisekce na zvířatech? Pokud se mne týče, myslím, že ano, a to právo úplné a bez výhrady. Bylo by opravdu nadmíru podivné přiznat člověku právo používat zvířat pro všechny potřeby životní, pro domácí služby i jako potravu a zakázat mu používat jich pro poučení ve vědách, jež nejvíce slouží lidskosti. Zde nelze váhat; věda o životě se nerozvine jinak, než použije-li pokusů, a živé bytosti nelze zachránit před smrtí jinak než obětováním jiných živých tvorů.“
Takže shrnuto: „Vivisekce, zdokonalená a rozumem zdůvodněná, se stala jedním ze základních způsobů vědeckého bádání a jevech života.“
(Ironií je, že Bernardova manželka ve stejné době patřila k předním bojovnicím proti týrání zvířat.)
Jak známo, v našich končinách je nejoblíbenějším zvířetem pes a paradoxně právě tento „nejlepší přítel člověka“ se stal nejčastějším nástrojem pokusů. Dokonce byla vyšlechtěna speciální plemena vhodná pro laboratorní pokusy, například u nás český strakáč (původně Horákův laboratorní pes). Světově nejznámějším laboratorním plemenem je bígl, který doplatil na to, že je hodný a nechá si toho spoustu líbit.
Mezi nejslavnější experimenty na zvířatech patří ty, které vedly k objevu inzulinu. Jejich autor Frederick Banting vzpomínal, že psů, kterým odebral slinivku nebo podvázal její vývody, byly „stovky a stovky“, přičemž mnoho jich zahynulo jen proto, že jim dali příliš silnou narkózu nebo nedokázali zastavit krvácení nebo nechtěně infikovali ránu... (Pokud si někdo myslí, že psy kradl jenom Švejk, je na omylu. Kradli je i páni profesoři a nobelovští laureáti.)
A tak badatelé psy všelijak rozřezávali, mrzačili, pálili, mrazili, leptali, trávili, dusili, topili, pouštěli do nich elektrický proud, mořili je hlady a žízní či přecpávali a přelévali k prasknutí – a někdy jim k tomu vyhrávali, aby zjistili, jaký vliv má hudba na fyziologické funkce... Někteří psům preventivně prořízli hlasivky nebo nervy hrtanu, aby je při experimentech nerušili nářkem. Pokusná zvířata bývala ve větším počtu pohromadě, takže mohla slyšet, cítit i vidět, jak ostatní trpí, jak umírají. Útlocitnější z účastníků popisovali, jak se psi vzpouzeli, jak kvíleli a žadonili očima, když je do té vědecké mučírny vlekli... (V této souvislosti jako balzám působí zásada britského fyziologa Johna Haldanea: „Nikdy nepoužívám zvíře, když se mohu spokojit s člověkem.“)
Z pokusů marných, spíš vychloubačných, mi tane „úspěch“ moskevského chirurga Děmichova, který v roce 1959 připojil hlavu štěněte na oběh dospělého psa a potom nechal vyfotit, jak obě hlavy svorně lížou mléko z misek.
Zhruba ze stejné doby pochází vzpomínka biologa a básníka Miroslava Holuba z návštěvy ústavu pro lékařský výzkum v sovětském Suchumi: Vzpomínám na jednu docela malou opičku, která měla v mozku zavedené elektrody, a tak s tou obnaženou hlavičkou bez kosti a bez kůže seděla bez hnutí, upjata ve zvláštním držáku. Tuto opičku každého rána vyndavali před laboratoř, a tlupy propocených návštěvníků ji okukovaly se zbožným zanícením, tak to je teda ta věda. A opice přikovaná víc než Prométheus ke skále je sledovala černýma nenávistnýma očima, jednoho po druhém, jednoho po druhém.
To nebyl dobrý pokus. Pokus na efekt není dobrý pokus.
Posledním z příkladů vědeckého týrání zde budiž příběh prvního tvora ve vesmíru. Toulavá fenka Kudrjavka, uměleckým jménem Lajka, prodělala výcvik spočívající v tom, že ji nadlouho zavírali do těsné krabice, aby si zvykla na omezený pohyb. Přednost před psy dostala proto, že ve vymezené „kabině“ nebylo místo ani na zvednutí nožičky. Do vesmíru vzlétla počátkem listopadu 1957 s tím, že se nevrátí; vlastně šlo o to, kolik stresu během letu dokáže snést. Podle původních plánů měla vydržet živá deset dní. Pak měla být usmrcena jedem. Jenže od počátku trpěla mnohem víc, než se čekalo. Prostor v kabince se brzy ohřál na čtyřicet stupňů, takže kříženec polárního plemene husky přežil jen několik hodin.
Pokusy na zvířatech, zejména ty spojené s bolestí a utrpením, jsou nádherným příkladem nejednoznačnosti lidského myšlení, chování, hodnocení. Proto mohl být Magendie na jedné straně veleben jako zakladatel experimentální biologie a na druhé ostouzen coby morální vřed společnosti. Obě strany měly svou část pravdy.
Dnes ohledně vědeckého trápení zvířat převládá kompromisní názor, který počátkem 20. století na svou obranu formuloval slavný fyziolog Ivan Petrovič Pavlov, nobelista, který na psech studoval procesy trávení a přitom objevil podmíněné reflexy, v podstatě princip nevědomého učení. Když zažívám zkušenost spojenou na konci pokusu se smrtí zvířete, cítím hluboký smutný pocit, že přeruším veselý život, že jsem katem živé bytosti. Když jsem řezal a zničil živou bytost, slyšel jsem v sobě hněvivou výčitku, že krutou nevědomou rukou porušuji nevýslovně umělecký mechanismus. Ale snáším to v zájmu pravdy, ve prospěch lidí...
Pokusy Bantingovy, samozřejmě Pasteurovy a dalších stály život stovek, tisíců zvířat. Ale mnohonásobně více lidem zachránily život. A co třeba objev pneumatizace ptačí kostry a její propojení s plícemi pomocí vzdušných vaků, k němuž Hieronymus Fabricius před čtyřmi staletími dospěl z toho, že kuřata a jestřábi s useknutými křídly a podvázanou průdušnicí mohou dýchat pomocí křídelních pahýlů? Stojí zrovna toto poznání za usekávání křidýlek zaživa? (V extrému to připomíná vousatý vtip: Vědátor utrhne mouše křídla, aby mu neuletěla, a postupně jí trhá jednu nožičku po druhé. Přitom na ni po každém zákroku tleskne. Moucha sebou vždycky trhne. Až zcela beznohá sebou ani nehne. Závěr: Když moucha přijde o všechny končetiny, ohluchne.)
Jsou však i pokusy, které nesloužily k poznání, ale k výuce; například skotský anatom Andrew Fyfe, ceněný jako vynikající přednašeč, před dvěma sty let psy se svázanou tlamou přivazoval provázkem provlečeným skrze nozdry na stůl a potom jim rozparoval hrudník a břicho, aby mohl studentům ukazovat, jak vypadají vnitřnosti...
Je tohle ještě přijatelné? Nebo kdysi módní veřejné přednášky či spíš pseudopoznávací tyjátry sloužící za vstupné ke kratochvíli diváků? A co testování kosmetiky, kuřiva, pracích prášků, „éček“ do potravin, nebo dokonce zbraní, i tam „přínos“ převažuje nad „ztrátou“?
Pokusy na zvířatech jsou svého druhu testem vztahu rozumu a citu, moci a svědomí, civilizovanosti a barbarství, poživačnosti a sebezapření. Ano, rozum nám říká, že odůvodněné a maximálně šetrné pokusy na zvířatech jsou k užitku a že z našeho pohledu je pořád menší zlo, když namísto člověka trpí a umírá zvíře. A přesto nám pokusy na zvířatech vadí, pohled na týrané zvíře nás neovladatelně dráždí a dojímá.
Psychologie má pro tyto typy vnitřního nesouladu název kognitivní disonance. To je zjednodušeně řečeno rozpor mezi vnějším chováním (zavedenou praxí, tím, co je přijímáno jako prospěšné) a vnitřním postojem (ideálem, tím, co je přijímáno jako správné). Tento rozpor většinou bývá pociťován jako nepříjemný, což vyvolává snahu ho odstranit. Pokud ho odstranit nelze, nastupují různé ochranné mechanismy lidské psychiky, které nesoulad ignorují, zlehčují, maskují, odůvodňují atd.
Ohledně pokusů na zvířatech nám rozum bez citu říká, že s živáčky můžeme experimentovat bez omezení, pokud nám to přinese prospěch. Na druhé straně emoce bez rozumu považují zvíře ve věci experimentování za rovné člověku a stejně tak nedotknutelné.
Mezi těmito mlýnskými kameny se přemílá spousta „ale“: Pokusy ano, ale musí být maximálně šetrné; nenahraditelné jiným způsobem výzkumu; jejich výsledky musejí být přenositelné na člověka. Pokusy ano, ale ne ke kompenzaci následků přejídání, pití alkoholu, kouření, pohodlnosti a dalších zdravímorných neřestí. Pokusy ano, vždyť i v přírodě je bolesti spousta; vždyť zvíře si svoje postavení neuvědomuje. Až po licoměrné: Pokusy ne, ale když je budu potřebovat já nebo moji blízcí, lze učinit výjimku.
Většina případů kognitivní disonance začíná u našich pudů a emocí. Do genů vrytý imperativ vítězit a užívat si nás nutí chovat se jako zvěř a nesoulad vzniká, když se to rozum snaží brzdit. Disonance z pokusů na zvířatech je zvláštní v tom, že funguje v opačném gardu. Přivádí nás k ní rozum, když nám našeptává: Když něco umíš a hodí se ti to, proč to nedělat! Proti se naopak staví naše emoce, nejčastěji v podobě soucitu nebo výčitek svědomí.
Kdybychom se řídili výhradně rozumem a šli jenom za maximálním osobním prospěchem, tak není důvod šetřit zvířata před bolestí, ale třeba ani udržovat hřbitovy, vlastně není důvod nelhat, milovat, soucítit, utěšovat, pomáhat – to všechno je kontraproduktivní změkčilost. Přesto to děláme.
Rozum je krásná věc, ale někdy nás před ním musí zachránit špetka citu.
Na našem území se podařilo nalézt světový unikát – větévku nejstarší suchozemské rostliny. Její tělo, uvězněné v sopečném popelu před 432 miliony lety dokazuje, že tehdejší suchozemská flóra už byla schopna produkovat kyslík a musela proto být zelená. Objev oznámili vědci z Národního muzea, Přírodovědecké fakulty UK a Geologického ústavu AV ve vědeckém časopisu Nature Plants.
Jedním z důležitých milníků historie Země je osídlení souše rostlinami. První stopy začátku tohoto velmi důležitého procesu sice nacházíme již před cca 509 miliony lety ve středním kambriu, hlavní fáze kolonizace se však uskutečnila až o 77 milionů let později, ve spodním siluru. V této době žila i rostlina Cooksonia barrandei, nalezená nedaleko Loděnic u Berouna.
Vidět Mléčnou dráhu? Nebe plné hvězd? V Evropě dnes nemožné. Během minulých desetiletí se hvězdárny a observatoře odstěhovaly z měst a nové se vybudovaly až ve vzdálených chilských velehorách. Problém světelného znečištění už se začíná řešit (i v Česku, viz rámeček). Jaký přístup zvolilo Chile, objasňuje astronom a bývalý zástupce ESO v Chile Fernando Comerón.
Kdy začala světla měst kazit astronomům pozorování hvězd?
Ještě v 19. století v Paříži pozorovali přílet komety, ale již v první polovině 20. století byly k pozorování vesmíru vhodné už jen vrcholy odlehlých hor. Ve vysokých nadmořských výškách je řidší vzduch, ale hory bývají také vzdálené od světel měst. V sedmdesátých a osmdesátých letech 20. století začalo být temné nebe vzácností.
Observatoře se začaly stěhovat dál od měst, ale to brzy přestalo stačit.
Největší teleskop své doby byl postaven v roce 1904 na místě nezasaženém světelným znečištěním. Dnes je Mount Wilson v Kalifornii pro pozorování temného vesmíru naprosto nepoužitelný, světlem je přímo zaplaven. Dnes se tedy snažíme tyto staré teleskopy využít pro nové technologie, pro adaptivní optiku. A nové observatoře stavíme na těch nejodlehlejších místech planety, mimo jiné tedy ve vysokých chilských horách v poušti Atacama.
Tmavé nebe plné hvězd však nepřitahuje jen astronomy…
Jistě, není důležité jen pro astronomy, ani pro komunitu amatérů, kteří mají pozorování hvězd jako hobby a mimochodem často velmi účinně pomáhají vědě. I obyčejní lidé se rádi zahledí na nebe plné hvězd, ale je dnes daleko vzácnější a obtížnější.
Nejde však jen o hvězdy, dnes už víme, že příliš světla škodí zvířatům, i lidem.
Jsme odjakživa nastaveni na střídání světla a tmy a přemíra světla i v noci narušuje přirozené biorytmy lidí i zvířat, vede k poruchám spánku a dalším zdravotním potížím. Takže astronomové rozhodně nejsou jediní, v jejichž zájmu je bojovat se světelným znečištěním.
Kde myšlenka na ochranu temného nebe vznikla?
Pionýrem se v tomto směru stalo hlavní město Arizony Tucson. Důvodem byla rovněž blízkost národní observatoře Kitt Peak. V devadesátých letech jsem tam pobýval a mohu potvrdit, že v tomto půlmilionovém městě bylo možné vidět Mléčnou dráhu. To je příklad místní aktivity, založené na národním zájmu. Další průkopnické aktivity se odehrály na Kanárských ostrovech, rovněž v blízkosti observatoří. Vědecký zájem se zde spojil s veřejným.
I Chile je prý příkladnou zemí, která chrání své nebe. Však observatoře a astronomická zařízení zde vybudovaná využívá celý svět.
Odstartovala to amatérská i profesionální komunita, amatéři byli možná dokonce aktivnější, nemají tolik možností jezdit za pozorováním po světě. V posledních dvaceti letech se ale začaly ozývat i další skupiny, kterým nešlo tolik o astronomii, ale spíš o biodiverzitu, ochranu životního prostředí, o lidské zdraví. Všechny tyto hlasy volaly stejným směrem.
Můžete tedy dnes mluvit o úspěchu?
Na regionální úrovni určitě. Některé místa jsou chráněna, někde se podařilo lidem vštípit, jak důležité je tmavé noční nebe, přijala se opatření a nastavily podmínky pro veřejné osvětlení, osvětlení silnic a ulic…
Kolik měst či regionů v Chile se do snahy o tmavou oblohu zapojilo?
Zde na severu, kde jsou umístěna astronomická zařízení mimo jiné Evropské jižní observatoře, fungují velmi přísné podmínky. Na jihu, kde nejsou vhodné podmínky pro astronomická pozorování kvůli oblačnosti a vlhkosti vzduchu, to není téma, nikoho to netrápí.. Ale různé iniciativy se snaží rozšířit mezi veřejnost povědomí o tom, že tmu potřebujeme nejen pro pozorování hvězd, ale že je důležitá i pro životní prostředí a lidské zdraví. A také pro naši kulturní kontinuitu. Nebe, hvězdy, planety hrají důležitou roli ve vývoji kultur, jsou odjakživa  součástí našeho bytí, sounáležitosti s přírodou. Bohužel, většina městské populace nikdy neviděla Mléčnou dráhu, nanejvýš pár hvězd z ní.
Chile má vlastně velkou zodpovědnost. Nechrání oblohu jen pro sebe, ale pro země začleněné v Evropské jižní observatoři, pro astronomy celého světa, kteří našli ve vaší zemi útočiště.
Chile dnes vnímá svou oblohu jako národní bohatství. Křehké bohatství, které je třeba chránit. Není to jen deklarace současné vlády, momentální politický trend, je to dlouhodobá státní politika. Máme zde i Úřad pro ochranu kvality noční oblohy (OPPC), angažuje se též ministerstvo zahraničních věcí a životního prostředí, rovněž chilské university prosazují program ochrany noční oblohy. Chilané mluví k Chilanům, a doufáme, že se tak zvýší povědomí o tom, jaké národní bohatství pro nás představuje temná obloha. Samozřejmě je pak obtížnější přenést politiku státu a vědomí odpovědnosti na různé úrovně vládnutí. Ale to musí regiony, místní autority vnímat, že ochrana a investice do vhodného osvětlení je přínosné i pro ně a jejich obyvatele. Myslím, že všichni už chápou, že celé zemi může být prospěšná rodící se astroturistika, národní obraz Chile coby hvězdám přátelské země.
Astroturistika. Co to obnáší?
Přijíždějí sem lidé se svými dalekohledy, protože nikde jinde nemohou najít tak čisté noční nebe. A kolem nich vzniká turistický průmysl, prospěšný celé zemi. Nebo přinejmenším čtyřem oblastem země. Vzniká zde potenciál pro další odvětví turistiky. Podobně jako Coquimbo na jihu žije z pláží, moře, vína, mohou severní oblasti žít z observatoří, z možností pozorovat noční oblohu. A samozřejmě si k tomu užívat i vína a dobré gastronomie.
Na hoře Paranal, kde je umístěno několik astronomických zařízení ESO, návštěvník zažije největší tmu svého života. Vládnou zde přísná pravidla, auta nesmí používat přední světla, silnice označují mdlá světélka, budovy nevyzařují žádné světlo, pouliční lampy žádné.
Ano, tamní pravidla jsou velmi jednoduchá: Žádné fotony mimo budovu. Uvnitř budov se samozřejmě může svítit, ale žádné světlo nesmí unikat ven. Lidé se venku pohybují s baterkami.
Pravidla v opuštěné poušti a ve vysokých horách je snazší dodržovat. Ale jak změnit přístup k osvětlení dnešních moderních měst? Není na to už pozdě?
Do jisté míry ano. Změnit situaci, kdy absurdně posíláme světlo k nebi, přestože to nikdo nepotřebuje, ale ještě za to platíme vysokou spotřebou energie lze jen do jisté míry, snahy samozřejmě narážejí na dnešní stav věci. Ale je to stejné jako s biodiversitou: Už je pozdě, přinejmenším pro některé druhy, ale nesmíme se přestat snažit o záchranu toho, co zbylo.
O početí nového lidského života často mluvíme jako o fascinujícím zázraku. Mechanismy tvorby pohlavních buněk a oplození jsou však evolucí vyšroubovány k takové složitosti, že se celý proces ne vždy povede. Někdy chyba vede k neplodnosti, někdy k vážným vrozeným poruchám typu Downova syndromu – a někdy ke vzniku zvláštních, hrubě aberantních produktů početí, které se vymykají klasickým zákonitostem lidské dědičnosti. Do života rodičů přinášejí tyto genetické entity smutek, z hlediska forenzní DNA analýzy jsou však nesmírně zajímavé a lze na nich ukázat smysl a půvab použití bayesovské inference při hodnocení důkazu.
Jeden každý z laskavých čtenářů a jedna každá z laskavých čtenářek těchto řádků započali svou existenci spojením dvou pohlavních buněk: otcovy haploidní (= jednu sadu chromozómů nesoucí) spermie a matčina haploidního vajíčka. Obě chromozomální sady po oplození vytvořily společné jádro nově vzniklé zygoty, tedy první diploidní (= dvě sady chromozómů nesoucí) buňky, jejímž dělením a diferenciací pak čtenář či čtenářka vznikli. Snad nebudou vyděšeni či dotčeni, prozradíme-li jim, že z hlediska genetické klasifikace a nomenklatury jsou takzvaným biparentálním monogynickým monoandrickým diploidem1) neboli normoploidem.
Normální vývoj lidského embrya zajišťuje a naději na vznik zdravého jedince dává právě pouze přísná diploidie, při níž jsou všechny autozómy, tj. nepohlavní chromozómy č. 1–22, přítomny v buněčném jádru po dvou – mluvíme o jejich disomii. Už odchylka v počtu jednotlivého autozómu vede v lepším případě k závažnému patologickému stavu (například rozvoji již zmíněného Downova syndromu při trisomii 21. chromozómu), v tom horším (a častějším) ke spontánnímu potratu nebo k velmi brzkému úmrtí novorozence.
Na vině je zejména neschopnost buněk efektivně kompenzovat genovou dávku daného autozómu, tedy při nadbytečném chromozómu úměrně snížit a při chybějícím chromozómu naopak úměrně zvýšit expresi stovek na něm ležících genů tak, aby celková dávka odpovídala normě. Kompenzace je buňka relativně dobře schopna pouze při odchylkách v počtu gonozómů, tj. pohlavních chromozómů X a Y.2)
Zdálo by se tedy, že změna počtu celých chromozomálních sad musí zákonitě vést k chaosu v buňce a k její neschopnosti dlouhodobější existence, ovšem tak jednoduché to není. Pojďme se podívat, co všechno se může pokazit a jaké důsledky to má.
Chybou během tvorby vajíček neboli oogeneze může vzniknout prázdné, bezjaderné vajíčko, v němž není přítomen žádný genetický materiál – je nulliploidní. Přesto ale může být oplodněno normální haploidní spermií, která nese 23 chromozómů (22 autozómů a jeden gonozóm, X nebo Y). Haploidie jako taková sice není slučitelná s dalším vývojem, existuje však obezlička: v jádře vajíčka může dojít k duplikaci chromozómů bez toho, že by se současně celé vajíčko rozdělilo na dvě dceřiné buňky – proběhne tzv. endoreduplikace). Tím se vajíčko stane diploidním – mluvíme o uniparentální nulligynické diandrické diploidii.
Pokud spermie nesla pohlavní chromozóm Y, je konec: jakkoli si totiž vajíčko endoreduplikací pomohlo k diploidii, má sestavu pohlavních chromozómů YY a bez chromozómu X je jeho další vývoj nemožný. Pokud ale spermie nesla chromozóm X, má vajíčko sestavu pohlavních chromozómů XX, a tedy zdánlivě vše potřebné k dalšímu vývoji.
Diploidní buňka může z prázdného vajíčka ovšem vzniknout i jinak, a to tzv. dispermií, tedy oplozením nikoli jednou, ale dvěma spermiemi. Rovněž tady platí, že tyto spermie musejí nést pohlavní chromozómy X a Y nebo X a X, aby oplozené vajíčko mohlo pokračovat ve vývoji.
Diandrický diploid se dělí zpravidla rychle a zběsile, přičemž dává vzniknout mohutně rozvinutému patologicky organizovanému trofoblastu, tedy vyživovací tkáni, jejíž všeobecně známou částí je placenta. Pro svůj vzhled je tento patologický trofoblast označován jako úplná zásněť hroznová neboli mola hydatidosa completa, kompletní mola. Žádné embyo se nevytváří, zato ale v děloze ženy rychle narůstá tkáň připomínající hrozny révy, tvořená měchýřky vodnatých klků. Ve státech s dobrou péčí o těhotnou je patologie brzy rozpoznána, ale tam, kde tato péče chybí, může mola dosáhnout značných rozměrů. Kromě rizika krvácivých stavů v sobě skrývá ještě další nebezpečí: Tkáň se může zvrhnout až v invazívní, metastázující choriokarcinom.
Ještě v 80. letech 20. století najdeme v odborných článcích autorská podivení nad tím, proč se diandrická diploidie od té normální tak zásadně liší. Dnes již víme, že hlavní příčinou je savčí genomický imprinting – zvláštní mechanismus regulace genové exprese. U naprosté většiny našich autozomálních genů buňka exprimuje (= překládá do struktury bílkovin) obě kopie daného genu, tedy tu z mateřského i z otcovského chromozómu, u pár set genů to neplatí: jsou totiž imprintované. To znamená, že je pomocí metylace trvale umlčena buď mateřská, nebo otcovská kopie genu,3) a užívána je ta druhá. O důvodech tohoto evolucí přijatého „aktivního opatření“ se stále diskutuje, jedna z hlavních hypotéz jej však spojuje s tlumením konfliktu mateřských a otcovských zájmů během nitroděložního vývoje: zatímco otcovým zájmem je pod heslem „z cizího krev neteče“ maximalizovat výživu plodu i za cenu značného vyčerpání mateřského organismu, zájmem matky je dobrý rozvoj embrya s umírněným růstem a schopností efektivního využití omezenějšího množství živin. Tomu odpovídá i povaha a chování kompletní moly, tvořené výhradně genetickým materiálem paternálního původu: agresivní, silně rozvinutá vyživovací tkáň bez založeného embrya.
Vyhráno ale není, ani když je vajíčko normální, tedy haploidní. Během oplození vajíčko obvykle nejprve komunikuje s mnoha spermiemi, z nichž pouze jediná nakonec dostane kýžené vízum, zatímco ostatním je vstup odepřen. Tento mechanismus však může vzácně selhat, a do vajíčka se tak podaří proniknout spermiím dvěma (opět mluvíme o dispermii), v důsledku čehož vzniká biparentální monogynický diandrický triploid. I u něj pozorujeme důsledky nevyváženého poměru maternálního a paternálního komplementu: embryo se sice zakládá, ale s četnými těžkými vývojovými vadami, a některé klky trofoblastu mají molární charakter. Proto tuto entitu označujeme jako mola hydatidosa partialis - částečná mola. Ta může vzniknout ještě jiným mechanismem: tak, že normální vajíčko je oplozeno diploidní spermií.
Diploidní může být ovšem v důsledku chyby při oogenezi i samo vajíčko. Po vstupu jediné normální spermie vzniká také triploidní buňka, tentokráte je ale nepoměr v množství maternálních a paternálních chromozómů obrácený – jedná se o biparentálního digynického monoandrického triploida. I toto embryo má řadu charakteristických vývojových vad, trofoblast je ale celkově méně rozvinutý a nemá molární povahu; mluvíme proto o nonmolární triploidii. Za další vzácný, nicméně možný mechanismus jejího vzniku je považována tzv. diovie, při níž dojde ke splynutí dvou normálních vajíček a jejich následnému oplození normální spermií. Nonmolární triploidie může být někdy slučitelná s krátkodobým přežitím: v literatuře je popsán případ dítěte s touto poruchou, které se dožilo šesti měsíců. Protože ale laskavému čtenářstvu už jistě jde hlava kolem, odskočme si nyní na chvilku do světa nás běžných, nudných normoploidů.
Vztah Karla Mráčka s Lucií Slunečnou se odvíjel přesně podle páně Mráčkových představ, ale jen do té doby, než mu slečna Slunečná oznámila, že je s ním v očekávání, a než za dalšího půl roku povila krásného, zdravého synka Honzíka. Dílem proto, že založení rodiny zatím jaksi neměl v úmyslu, hlavně ale proto, že přeochotní vrabci z firmy mu brzy vycvrlikali, že nebyl sám, kdo půvabnou sekretářku brával čas od času na večeři. Také Hromek z obchodního a Měsíček z distribuce u ní nepřišli zkrátka. Znejistěný Karel Mráček proto usoudil, že za vola být nechce, a své otcovství vůči Honzíkovi popřel. Protože však Lucie Slunečná trvala na tom, že Mráček otcem je, doputoval jejich spor – jako mnoho jiných takových – až k soudu, který nařídil provedení paternitního testu.
Určení otcovství analýzou DNA je založeno na porovnání genotypu dítěte, matky a domnělého otce. Za normálních okolností přitom vycházíme z jednoduchého předpokladu: genotyp libovolného autozomálního lokusu dítěte vzniká složením ze dvou rodičovských alel, a to tak, že dítě dostane do vínku jednu náhodně vybranou alelu matky a jednu náhodně vybranou alelu otce. V našem případě byl v testovaném lokusu u Lucie Slunečné zjištěn genotyp 12/17, u Karla Mráčka 15/18 a u Honzíka 12/15. Není-li o Luciině mateřství vůči Honzíkovi pochyb, pak Honzíkova alela 12 je téměř jistě mateřská, a alela 15 tudíž musí být otcovská.
Další postup vážení tohoto důkazu je založen na principech tzv. bayesovské inference, která pracuje s podmíněnými pravděpodobnostmi jevů a o níž si lze zevrubně přečíst v článku Detektivka ze Stínadel. Na stole před znalcem leží dvě možné hypotézy: první, že shoda v alele 15 mezi Honzíkem a Karlem Mráčkem nastala kauzálně, neboť Karel je Honzíkův biologický otec, a druhá, že tato shoda nastala náhodou a Honzíkovým otcem je jiný nepříbuzný muž z téže populace. Znalec stanoví, jak pravděpodobná je pozorovaná shoda za platnosti jedné a druhé hypotézy; poměr těchto pravděpodobností se v případě určování otcovství nazývá paternitní index a je jedinou korektní hodnotou, pomocí níž by znalec měl sílu provedeného důkazu vyjádřit.
Pokud je Honzíkovým otcem Karel, pak pravděpodobnost, že Lucie Honzíkovi ze svého genotypu 12/17 předá právě alelu 12 a současně mu Karel ze svého genotypu 15/18 předá právě alelu 15, je 1/2 × 1/2, neboli 25 %. Pokud je naopak Honzíkovým otcem jiný nepříbuzný muž, pak pravděpodobnost, že Lucie Honzíkovi ze svého genotypu 12/17 předá právě alelu 12 a současně mu neznámý muž předá právě alelu 15, je 1/2 × p15, kde p15 je četnost alely 15 v populaci. Dejme tomu, že ta je 5 % neboli 0,05. Paternitní index pak spočítáme snadno jako 0,25/0,025 = 10.
Toto číslo nám říká, že danou konstelaci genotypů Lucie, Karla a Honzíka budeme pozorovat desetkrát pravděpodobněji, pokud Karel otcem je, než pokud jím není, jinak řečeno, že ať jsou ostatní důkazy o otcovství Karla vůči Honzíkovi jakkoliv silné, toto zkoumání je posiluje desetkrát. Testování jednotlivého lokusu by samozřejmě bylo nedostatečné – v praxi se jich analyzuje cca 15–30, takže výsledný paternitní index může dosáhnout třeba hodnoty řádově 1015–1020. To už představuje extrémně vysokou míru jistoty, že daný muž je skutečně biologickým otcem.
Jak ale přistoupit k paternitním (a maternitním) testům tehdy, pokud výsledkem početí není normoploidní Honzík, ale některý z výše popsaných hrubě aberantních produktů početí? Zavedená pravidla kombinování alel tu neplatí, a tak si pro výpočet indexů musíme pro každý jednotlivý typ patologie odvodit pravidla nová. Ukažme si to třeba na diandrické triploidii, vzniklé dispermií, tedy když do normálního vajíčka pronikly dvě normální spermie téhož muže.4)
Dejme tomu, že matka má genotyp 12/13, nařčený muž 13/14 a parciální mola 12/13/14, přičemž alela 12 má v populaci frekvenci 5 %, alela 13 frekvenci 15 % a alela 14 frekvenci 10 %. Jak už jsme si ukázali výše, paternitní index kostruujeme tak, že proti sobě postavíme dvě alternativní hypotézy – H1: nařčený muž je biologickým původcem moly, a H2: jiný nepříbuzný muž je biologickým původcem moly.
Nejprve se budeme na zjištěné genotypy dívat optikou první hypotézy – zajímá nás tedy, jak pravděpodobné s ohledem na genotyp matky a genotyp nařčeného muže je, že jimi zplozená dispermická parciální mola bude mít právě ten genotyp, který má. Víme, že jedna alela v genotypu moly je matčina, zbylé dvě tedy musejí být otcovy. V našem případě existuje jediná možnost, jak se mohly alely matky a nařčeného muže kombinovat: matčino vajíčko muselo nést alelu 12, jedna mužova spermie alelu 13 a druhá mužova spermie alelu 14. Jak pravděpodobné je, že se to stane? Pravděpodobnost, že vajíčko ponese alelu 12, je 0,5 neboli 50 %. Protože první náhodně vybraná spermie může být 13 a druhá 14, nebo obráceně, pravděpodobnost, že dvě náhodně vybrané spermie ponesou alely 13 a 14, je (1/2 × 1/2) + (1/2 × 1/2) = 0,5 neboli 50 %. Celková pravděpodobnost vzniku genotypu 12/13/14 je tedy při platnosti H1 rovna 0,5 × 0,5 = 0,25 neboli 25 %.
Teď si naopak představíme, že platí H2, tedy že rodiči parciální dispermické moly s genotypem 12/13/14 jsou testovaná žena s genotypem 12/13 a neznámý muž. Možnosti, jak mohla mola vzniknout, už budou v tomto případě dvě: buďto do vajíčka s alelou 12 pronikla jedna spermie s alelou 13 a jedna spermie s alelou 14 (neznámý muž tedy musel mít genotyp 13/14), nebo do vajíčka s alelou 13 pronikla jedna spermie s alelou 12 a jedna spermie s alelou 14 (neznámý muž tedy musel mít genotyp 12/14). Nezbývá než si pěkně „zakombinatorikovat“: pravděpodobnost, že vajíčko testované ženy nese alelu 12, je 50 %, pravděpodobnost, že náhodný muž má genotyp 13/14, je 2p13p14, kde p13 a p14 jsou populační frekvence těchto alel (zadali jsme si je výše, 15 % a 10 %) – dosazením získáme pravděpodobnost genotypu 13/14 rovnu 3 % a pravděpodobnost, že jedna spermie bude 13 a druhá 14, je 50 %, celkově tedy 0,5 × 0,03 × 0,5 = 0,0075 neboli 0,75 %. Teď druhá možnost: pravděpodobnost vajíčka s alelou 13 u testované ženy je 50 %, pravděpodobnost, že náhodný muž má genotyp 12/14, je 2p12p14, což po dosazení příslušných populačních frekvencí dá 1 %, a pravděpodobnost, že jedna spermie bude 12 a druhá 14, je 50 %, celkově tedy 0,5 × 0,01 × 0,5 = 0,0025 neboli 0,25 %. Výsledná pravděpodobnost obou možností je 0,75 % + 0,25 %, tedy 1 %.
Paternitní index už má pak standardní konstrukci: je to podíl první pravděpodobnosti (tj. při platnosti hypotézy, že nařčený muž je otcem) a druhé pravděpodobnosti (tj. při platnosti hypotézy, že neznámý muž je otcem). V našem případě to bude krásných 0,25/0,01 = 25.
Kdo by se snad cítil při všem tom počítání poněkud ztracen, nechť věří, že může být i hůř: u některých aberantních produktů početí je při určitých konstelacích genotypů ještě mnohem více možných variant kombinování alel prostřednictvím vajíček a spermií. Do hry také mohou vstoupit další faktory – kupříkladu k diploidii vajíčka či spermie může dojít z více příčin, a každá z nich vede k jiné pravděpodobnosti, že genotyp původce bude v gametě tvořen oběma jeho alelami (tedy například, že diploidní spermie muže s genotypem 15/17 ponese také genotyp 15/17, a ne 15/15 nebo 17/17). Model je pak nutno rozšířit o další zdroje nejistoty. Svět aberantních produktů početí se tak pro forenzního genetika či genetičku stává fascinujícím rejdištěm, kde lze popustit uzdu své fantazii a dosyta se bayesovsky vyřádit.
A že se nejedná o jalové dovádění na poli pusté teorie, to dokládá autorčin úplně první forenzní případ, který v červenci 2002 přistál na jejím laboratorním stole: jednalo se o pohlavní zneužívání čtrnáctileté dívky, při němž byla počata kompletní dispermická mola. Vskutku znalecký křest ohněm.
1) Biparentální = 2 rodiče; monogynický = 1 sada chromozómů od ženy;  monoandrický = 1 sada chromozómů  od muže; diploid =2 sady chromozómů celkem.
2) Příčiny jsou dvě: za prvé, Y chromozóm je extrémně „genově chudý“, takže případná změna genové dávky se týká jen nepatrného počtu genů v buňce, a za druhé, X chromozóm disponuje mechanismem zvaným lyonizace, kterým se v buňkách ženy jeden ze dvojice X chromozómů „svine“ a tím trvale inaktivuje; tento proces pak může proběhnout i v buňkách s vyšším počtem X chromozómů, kde lyonizují všechny až na jeden.
3) Komu konvenují terminologické hrátky, užije si i tady: takový gen pak totiž podle povahy imprintingu označujeme jako maternálně imprintovaný paternálně exprimovaný, nebo paternálně imprintovaný maternálně exprimovaný.
4) Mimochodem, u dispermie si lze představit ještě větší forenzně genetický bizár: dvě spermie proniklé do téhož vajíčka totiž nemusejí nutně být od jednoho muže. Pokud se do pohlavních orgánů ženy dostane v krátkém časovém rozmezí ejakulát dvou mužů (možné mechanismy ponecháváme na fantazii p. t. čtenářstva), může být vajíčko teoreticky oplodněno i spermiemi dvěma různých mužů, a výsledkem je triparentální monogynický diandrický triploid. Protože ale podmínkou jeho vzniku je synchronizace dvou dějů, které jsou vzácné samy o sobě (k tomu podotýkáme, že pornografické materiály nejsou zdrojem relevantních informací o většinovém chování populace), bude tato genetická entita extrémně raritní.
Před osmdesáti lety proběhla první léčba elektrošoky. Představovala jednu ze „zoufalých terapií“, pro medicínu minulosti dosti typických.
Mánie, schizofrenie, melancholie, to byly před sto lety – přinejmenším v povědomí laické veřejnosti – vládnoucí choroby duše. I tehdejší psychiatři před touto velkou trojkou rezignovali. Propadli u ní, jak říkají učené knihy, lékařskému nihilismu. Jenže pokrok nezastavíš – ať už za ním stojí láska k bližnímu, touha po slávě nebo společenská potřeba. A tak se začalo blýskat na časy i zde.
Prvním, kdo úspěšně narušil hradbu lékařského nihilismu v psychiatrii, byl v roce 1917 vídeňský psychiatr Julius Wagner-Jauregg, který vyléčil syfilis malarickou horečkou. To byla velká věc, vždyť třetinu osazenstva ústavů pro choromyslné tehdy tvořil luetici. (Syfilida v pokročilém stadiu má devastující účinek na centrální nervový systém.) Však také Wagner-Jauregg dostal Nobelovu cenu za medicínu (viz též text Vyhánění čerta ďáblem. Po lékařsku).
Jaureggovské léčení vysokou horečkou inspirovalo k jinému způsobu kurýrování nemocí, takzvané šokové terapii. I ta vychází z předpokladu, že duševní poruchy lze příznivě ovlivnit mimořádným zatížením organismu.
K léčbě šokem medicína – stejně jako k většině úspěchů v minulosti – dospěla díky náhodě. Před devadesáti lety mladý vídeňský neurolog Manfred Sakel léčil i pacienty, kteří se snažili zbavit návyku na opium. K tomu jim mimo jiné píchal inzulin, o kterém už věděl, že pomáhá přibírat na váze a mírní nespavost. Asi to jednou s dávkováním přehnal, díku čemuž zjistil, že injekce inzulinu může vyvolat kóma s příznivými účinky na psychotické problémy. Po několika opatrných pokusech tuto proceduru v roce 1933 poprvé uplatnil při léčení schizofrenie.
Jeho lékařský kolega Ladislas von Meduna, psychiatr z nedaleké Budapešti, zase v téže době prověřoval hypotézu: že mezi schizofrenií a epilepsií existuje cosi jako nepřátelství. Někteří lékaři si totiž všimli, že symptomy schizofrenie redukují, až odstraňují epileptické záchvaty. Meduna to vzal z opačného konce: nemohly by se umělým navozením epileptických záchvatů zlepšit schizofrenní projevy? Ostatně sám kdysi viděl dva pacienty s diagnózou tzv. předčasné demence v akutním stavu, které náhle přepadl záchvat připomínající epilepsii a to jim přineslo úlevu od schizofrenních příznaků. (Schizofrenii se v té době říkalo předčasná demence, dementia praecox.)
Před pár dny utrpěla naše představa o neustálé obnově lidského mozku nově vznikajícími neurony „těžké KO“. Teď se ale z článku v časopisu Cell Stem Cell zdá, že „odrazila úder“ a opět stojí pevně na nohou. Je to tak doopravdy? Poslechněte si glosu prof. Jaroslava Petra.
Nový objev, uveřejněný v aktuálním vydání časopisu Nature, boří naše dosavadní představy o tom, jak lidský mozek uchovává informace. Zároveň snad otevírá cestu k pochopení výjimečnosti lidského mozku. Ukázalo se, že dosavadní výzkumy na laboratorních zvířatech se na člověka nedají přenést beze zbytku.
Poslechnětě si také

Bitva o mozkové neurony
Bojovník proti tuberkulóze, lékař a spisovatel František Hamza se narodil před 150 lety. Ústav, který v Luži-Košumberku založil, funguje dodnes.
Co se medicíny týká, většina lidí se nejčastěji setkává s praktickými lékaři. Pokud ti dobře diagnostikují náš neduh, účinně a šetrně ho odléčí a navíc se k nám hezky chovají, jsme spokojeni. Pokud ale stonáme závažněji, shledáme, že k našemu vyléčení muselo být i mnoho objeveno a takříkajíc institucionalizováno. Prvnímu účelu slouží badatelé, druhému zdravotničtí administrátoři, popřípadě až politici. Tu a tam ale vyvstanou jednotlivci, kteří všechny tři výše zmíněné stavy propojí rychleji, než by k tomu došlo dosud zavedenou, zpravidla pomalou (poněvadž úřední) cestou.
Tito tvůrci nových vztahů bývají ve svém úsilí zhusta osamělí, nepochopení, považovaní v lepším případě za donkichoty, v horším div ne za delikventy. Avšak světe, div se, poháněni svým neutuchajícím étosem, oni uspějí.
Dnes už nikdo neví, jakou cenu – třeba i ochotně – za to museli zaplatit; jejich zásluhy oceňuje jen pár odborníků. Nicméně právě tito hierarchicky nezařaditelní poslové humanity, filosof Emanuel Rádl by asi řekl andělé mezi lidmi, jsou solí medicíny a vlastně i celé společnosti. Zářným příkladem je doktor František Hamza.
„Na levém břehu Želivky, poblíž vodního toku, v zátiší věru rozkošném a velebném vybudován je památný klášter premonstrátský... A dál a dál proti vodě, za panskými lesy ... selská hubená políčka, suché palouky chudobně se tu tísní jako přílepky panských úrodných lánů. Ve zdejší zemi urodí se sotva brambory, oves, řípa, žito a pícní plodiny. Věřte, v Zálesí je země tvrdá, vzdorovitá a nevyzpytatelná...“
Tak později František Hamza charakterizoval svůj rodný kraj – Humpolecko na Vysočině.
Narodil se 6. března 1868 ve mlýně v Kletečné, malé vesničce v lokalitě zvané Zálesí, kde později jeho bratr Jindřich mnoho let vedl tamější společenstvo mlynářů. František vystudoval nižší gymnázium v Pelhřimově, poté vyšší v Německém (nyní Havlíčkově) Brodě. Hned po promoci na lékařské fakultě v Praze roku 1897 se oženil s Julií Závodskou, dcerou soukeníka z Kletečné (vychovali dva syny, třetí zemřel ve dvou letech na záškrt). Vzápětí se usadil jako městský a posléze obvodní lékař v Luži u Skutče, obci s interesantní zříceninou gotického hradu pánů z Košumberka.
V Luži se také jako začínající praktik poprvé naplno setkal s tuberkulózou.
Na přelomu 19. a 20. století trpělo v českých zemích touto chorobou až půl milionu obyvatel, do roku 1934 byla hlavní příčinou úmrtí (než ji předstihly srdečně cévní choroby). Podle odhadů mikrob Mycobacterium tuberculosis zahubil jen u nás v první polovině 20. století milion lidí.
V roce 1882 objevil původce tuberkulózy Robert Koch, který, řečeno s Adolfem Branaldem, „mu vpálil svůj cejch s touž rozkoší, s jakou lovci mustangů vpalují do rozpálených koňských zadků cejch svého ranče“.
Účinná kauzální léčba tuberkulózy (též souchotin, úbytí nebo ftízy) tehdy neexistovala, tu přinesly až během druhé světové války objevené antibiotikum streptomycin a chemoterapeutikum kyselina paraaminosalicylová.
Léčbu podpůrnou – především vydatnou stravu a horským vzduchem – si mohli v sanatoriích dovolit jen zámožní lidé. A těch byla mezi nemocnými mizivá menšina. Opět Branald: „Nevěřte romantikům – na jednu interesantně kašlající dámu s kaméliemi připadá sto tisíc nádeníků...“
My dodejme, že stejně neromantická je i smrt, rozhodně nevypadá jako ve Verdiho Traviatě či Pucciniho Bohémě.
Mladý doktor Hamza se s touto skutečností odmítl trpně smířit. „Tuberkulóza je nejsmutnější lidskou písní, jejíž první sloka zpívá o chorobě dětské a sloka poslední o těžké plicní chorobě dospělého člověka. Boj proti tuberkulóze by byl ubohý, nevědecký, nesociální a marný, kdyby nezačal již u bran, jimiž nákaza vstupuje do mladého organismu, kdyby nehojil prvá, dosud nepokročilá poranění dětského těla. Abychom vítězně přemohli naši nejhroznější sociální chorobu, proto jsem založil Ústav pro skrofulózní děti v Luži-Košumberku.“ (Skrofulóza, zduření místních uzlin na krku, je jedním z projevů dětské tuberkulózy, pozn. aut.)
To se stalo v roce 1901. „Hamzova Luže“ se stala prvním takovým podnikem v Rakousko-Uhersku (a funguje jako léčebný ústav dodnes, pozn. ed.).
Název této kapitolky jsem si vypůjčil od mistra pera Adolfa Branalda, který o tuberkulóze, Františku Hamzovi a léčebně v Luži napsal nádhernou stejnojmennou povídku (vyšla roku 1961 ve sbírce Ztráty a nálezy).
Doktor Hamza začal s deseti postelemi a dvaceti kozami na mléko. Zakoupenou vilu o několika pokojích (v největším zřídil ordinaci) si mohl dovolit zařídit jen spartánsky (leč nezapomněl na vázy pro květiny a pár dětských her), pro budoucí malé pacienty sehnal jednoduchá, splývavá, „cudně temná“ roucha, něco mezi košilemi a kytlicemi (to aby nemocní mezi sebou nepodléhali erotickému pokušení). Svítilo se petrolejkami. Zahradu proměnil v nádherný park, aby se děti měly kde procházet. Jak napsal později, Košumberk se měl stát „otevřenou náručí pro trpící“.
A pak už vyjel ve vypůjčeném voze do blízkého Uherska na nádraží pro první pacienty.
První rok mu tam přišlo jedenáct dětí, za rok propustil pět vyléčených, tři zlepšené, tři si ještě nechal.
Pamětnice, která jako dítě Luží prošla, vzpomínala: „Doktor Hamza byl pán jemný a neobyčejně citlivý. Chodívala jsem k němu na prohlídku ráda a vždy s pocitem jakéhosi tepla a přátelství, i když léčba se někdy neobešla bez bolesti. Ale z jeho pohybů, pohlazení a slov byla cítit důvěra. Mnohdy s námi poseděl, na leccos se pozeptal a povyprávěl... I když od té doby uběhlo několik desítek let, mám ho stále před očima.“
„Všichni jsme dělali všechno, kde jak kdo stačil. Déle dvou roků jsem si večer a v noci obsluhoval strojní zařízení čerpací a osvětlovací... Snažil jsem se vždy, aby ústav nebyl zámkem vyvolených, ale aby mohl sloužit každému skrofulóznímu dítěti individuálně, a přece bez všelikého majetkového třídění. Snažil jsem se, aby ústav nebyl starou, uzavřenou léčebnou, ale lidovou zdravotní pevností, zařazenou přímo do pospolitého života. Mohli jsme odpovídat pouze svými výsledky. Nebyly menší než v nejslavnějších ústavech evropských.“
Denní náklad na ošetřování jednoho pacienta činil čtyři koruny dvacet šest haléřů. Hamza si účtoval dvě koruny denně, přičemž děti z chudých rodin léčil zdarma.
O dva roky později zakoupil za věno své ženy pozemky (na kterých pěstoval ovoce a zeleninu pro děti) a zařídil strojovnu. Největší radost měl z benzínového motoru pro pohon dynama, protože konečně mohl zahodit „petrolejky, které dětem otravovaly vzduch“.
Po osmi letech už měl ústav dvě ordinace, operační sál, bakteriologickou a chemickou laboratoř. Hamza koupil další pozemky, ale věno i jeho vlastní peníze došly. To už opečovával tři sta dětí a obětavá paní Hamzová už na všechno nestačila...
V roce 1908 celý ústav prodal zemskému výboru a zůstal do roku 1919 jeho ředitelem.
Za těch osmnáct let jeho vedení prošlo sanatoriem čtyři tisíce dětí. Řadu z nich prakticky vyléčil, u dalších alespoň jejich postižení zmírnil. A poněvadž jako realista u nich předpokládal změněnou pracovní schopnost, zavedl při svém ústavu dílny šití pro dívky a knihařství pro chlapce.
František Hamza napsal dva tucty odborných spisů, v jejichž titulu se kromě častého slova tuberkulóza tvrdošíjně opakuje slovo „sociální“. Pravděpodobně nejvýznamnější v této oblasti jsou Úvahy o sociální péči zdravotní (1921), inspirované přelomovým dílem německého lékaře Alfreda Grotjahna Sociální patologie (1912), které de facto konstituovalo sociální hygienu jako samostatný multidisciplinární obor s přesahem do společenských a ekonomických věd (na rozdíl od spíše přírodovědecky a experimentálně orientované hygieny lékařské).
Kromě toho také už od mládí sbíral národopisný a regionálně historický materiál z rodného Humpolecka, který posléze uplatnil ve svém díle beletrickém. V roce 1902 (tedy v období svého největšího odborně-organizačního zápřahu) vydal soubor črt Zálesí. Jeho patrně nejznámějším uměleckým spisem je román-kronika Šimon kouzelník (poprvé vyšel roku 1920), realisticky zachycující osud želivského řádového kněze-buditele doby obrozenské. Podobné téma zpracoval v souboru drobných próz Želivské romance (1926).
Za 1. světové války doktor Hamza působil v domácím protirakouském odboji. Po vzniku samostatného Československa byl povolán do Prahy k řízení sociálního odboru ministerstva zdravotnictví. Na „svůj“ Košumberk už zajížděl jen jako inspektor, nicméně měl jej stále před očima, když prosazoval zakládání nových tuberkulózních dispenzářů a sanatorií (dohromady jich bylo přes dvacet). Velmi se také zasloužil o vznik studentských zdravotních ústavů v Praze v Brně, o založení Masarykovy ligy proti tuberkulóze i o zlepšení práce Červeného kříže u nás.
Od roku 1926 pak působil jako řádný profesor sociálního lékařství na Masarykově univerzitě v Brně, kde vybudoval dodnes uznávanou školu sociálně orientované zdravotní péče.
Krátce před svou smrtí ještě stačil vypracovat stanovy pro brněnský Spolek Domu útěchy (to byl v podstatě útulek pro nemocné rakovinou).
František Hamza zemřel 4. června 1930 v Brně na rakovinu žaludku. Ústav v Luži-Košumberku dnes nese jeho jméno, jen místo tuberkulózních dětí léčí děti i dospělé s pohybovými vadami a s bolestivými, pooperačními či poúrazovými stavy.
Jak se z biologie vytrácí, ale nikdy nevytratí představa životní síly.
Rozdíl mezi živou a neživou hmotou lidi fascinoval odjakživa. Strom v ohni shoří na popel ­ z látky živé se stala neživá. Ale co naopak? Lze učinit z látky „neživé“ (opět) takovou, která se účastní životních pochodů?
V roce 1806 vydal slavný švédský chemik Jöns Jacob Berzelius učebnici Živočišná chemie, která se na desítky let stala biblí organické chemie. A přestože právě on jako průkopník chemické analýzy dokázal, že organické sloučeniny se skládají ze stejných atomů a prvků jako sloučeniny minerální, anorganické, psal v ní: „V živé přírodě se zdá, že (chemické) prvky jsou pod vlivem zcela jiných zákonitostí nežli v přírodě mrtvé... Jakási pro nás nepostižitelná a mrtvé přírodě cizí síla již jednou toto ´Něco´ vnesla do anorganické hmoty; nikoli však náhodou, nýbrž s nejvyšší možnou moudrostí.“
To koneckonců hlásal už antický veleduch Aristoteles: „Vše, co pochází z živé přírody, nese v sobě cosi božského.“
Aristoteles ono cosi nazýval entelechií (řecky en telos echein, mít vnitřně daný cíl), jakýmsi nepostižitelným, božským organizátorem života; jakmile vyprchá, organismus umírá.
Berzelius a jeho současníci pak entelechii překřtili na latinskou vis vitalis (životní sílu). Šikovné, univerzální vysvětlení. Chemikům hovělo přímo dokonale: Omlouvalo totiž, proč se jim sice daří syntetizovat sloučeniny známé z nerostných látek, ale ne už ty, které byly nalezeny v rostlinách a zvířatech.
V roce 1823 získává v Heidelbergu doktorát medicíny Friedrich Wöhler. Lékařskou praxi si však nikdy neotevřel, už na škole mu učarovala chemie. Během stáže u Berzelia ve Stockholmu se Wöhlerovi podařilo připravit sloučeninu kyanatan stříbrný. V téže době jeho krajan a později nejlepší přítel Justus Liebig připravil během stáže v Paříži třaskavou sloučeninu, kterou příhodně nazval fulminan stříbrný (fulminare je latinsky „blýskati se“). Analýzou pak zjistil, že jeho molekula obsahuje stejný počet stejných atomů, jako Wöhlerův kyanatan.
(Dnes víme, že kyanatan a fulminan neboli izokyanatan jsou chemické izomery, tedy sloučeniny ze stejného množství a druhu atomů, ale jinak uspořádaných; první má vzorec AgOCN, druhý AgNCO.)
Wöhler se tedy pouští do dalšího výzkumu svých kyanatanů stříbrných a snaží se z nich všelijak vyrobit Liebigův třaskavý fulminan. Když se počátkem roku 1828 pokouší z kyanatanu stříbrného a chloridu amonného získat kyanatan amonný, dostává zcela mu nepodobné třpytivě bílé krystalky, ve kterých identifikuje svou starou známou z dob studií ­ močovinu. Vida, ze sloučeniny anorganické vznikla látka organická.
Hned po zveřejnění v německém a francouzském vědeckém časopise (v článku nazvaném O umělé přípravě močoviny) o tom v únoru 1828 píše svému mistrovi Berzeliovi: „Musím Vám sdělit, že dovedu připravit močovinu a nepotřebuji k tomu ledvinu nebo zvíře, ať je to třeba člověk nebo pes...“
„Wöhler syntetizoval močovinu! Co brání ostatním, aby vytvořili cukry, bílkoviny nebo dokonce protoplazmu, základ samotného života!“ jásá francouzský chemik Michel Chevreul. (Tento chlapík se dožil sta a tří let a poslední vědeckou práci publikoval v sedmadevadesáti. Na něm příroda vitální silou vskutku nešetřila.)
Chevreulovo nadšení pro syntézu však sdílí jen málo chemiků. Sám Wöhler zprvu dál zůstává přesvědčen o monopolu vitální síly na vznik organických sloučenin. Berzelius syntézu močoviny sice uznává, ale ještě ve své slavné učebnici organické chemie z roku 1837 tvrdí, že takováto napodobení zůstanou vždy nedokonalými a že navíc močovina je pouhým živočišným odpadem; látky opravdu biologicky aktivní se nepodaří připravit nikdy.
Jiní vitalisté zase namítají, že Wöhlerova močovina pochází vlastně z kyanatanu, který byl připraven z kostí, a proto musel obsahovat ještě zbytky životní síly.
Našli se však i tací, kdož Wöhlerův zdar brali jako doping v úsilí o další syntézy. Mezi nimi vynikla příprava octové kyseliny z jejích prvků přes sirouhlík, kterou uskutečnil roku 1845 velký německý chemik Hermann Kolbe.
A tak to byla právě Kolbeho syntéza kyseliny octové, která bývá často považována za první pravou organickou syntézu.
(Ironií bylo, že již čtyři roky před močovinou Wöhler hydrolýzou dikyanu syntetizoval šťavelovou kyselinu – látku odpovědnou za kyselou chuť šťovíku, avšak považoval ji za anorganickou. V tom, co ještě je a co už není anorganická nebo organická sloučenina, tehdy – a vlastně ještě dlouho potom – panoval zmatek. Dnes jsou za organické považovány všechny sloučeniny uhlíku.)
V každém případě, špička vědeckého světa už v té době ví, že látky účastné v procesu života vznikají chemickými reakcemi podle stejných zákonů, jako třeba kyselina sírová. I když – tak úplně ještě ne. Mezi životem a chemií stála ještě jedna zásadní překážka. Na jejím zdolání se začalo pracovat zrovna v době Kolbeho syntézy.
Při kvašení hroznů během výroby vína se usazují na dně kádí mrtvé kvasinky a různé kvasné zbytky. Leží-li víno delší dobu v sudu, vylučuje se na stěnách sudu surový vinný kámen. Z obou těchto látek získal roku 1770 zvídavý švédský lékárník Carl Wilhelm Scheele kyselou látku, kterou nazval příhodně kyselina vinná.
Jenže po čase se ukázalo, že kyseliny vinné jsou dvě, jedna „laboratorní Scheeleova“ a druhá „průmyslová Kestnerova“ podle továrníka, který ji po Scheeleho způsobu vyráběl v Alsasku ve velkém pro potravinářské účely. Tyto dvě co do chemického složení zcela stejné látky, i ve svých tehdy známých chemických a fyzikálních vlastnostech zcela shodné, se lišily v jedné maličkosti.
Na to náhodou přišli kolem roku 1823 francouzští fyzikové Jean-Baptiste Biot a Joseph Louis Gay-Lussac, když nechali roztoky obou kyselin procházet polarizované světlo: Zatímco Scheelova kyselina stáčela rovinu polarizovaného světla doprava, ta Kestnerova nikoli. To jim přišlo nepochopitelné – a tak po chvíli darmého mudrování zamkli své kyseliny vinné do almary a zapomněli na ně.
Jenže – na zprávu o tom narazil někdy v polovině čtyřicátých let kromobyčejně bystrý student chemie Louis Pasteur. Výzva tajemné optické aktivity vinných kyselin ho zaujala natolik, že se na ni vrhl hned při první příležitosti, tedy po obhájení doktorátu v roce 1847.
Někdy v roce následujícím se u Biota objednal na návštěvu s tím, že odhalil ono tajemství kyseliny vinné.
„Scheelova kyselina vinná odchyluje polarizované světlo doprava proto, že všechny její molekuly i krystaly z nich jsou pravotočivé. Zato Kestnerova kyselina je rovnou směsí krystalů pravo- i levotočivých, takže se jejich optický účinek ruší...“ A ukázal Biotovi dřevěné modely obou izomerů: Lišily se stejně, jako se liší předmět a jeho obraz v zrcadle nebo jako pravá a levá ruka.
Potom společně s Biotem vyštrachal z jeho skříně čtvrt století starou průmyslovou kyselinu, rozpustil ji ve vodě a nechal čerstvě vykrystalovat. (Měl štěstí, kyselina vinná je jednou z mála opticky aktivních sloučenin, které při krystalizaci tvoří samostatné krystaly obou forem.) Potom přímo před Biotovýma očima vytáhl z kapsy lupu a po vzoru Popelčiných holoubků krystaly pod ní přebral pinzetou. Vzápětí obě hromádky rozpustil a Biot se na polaroskopu osobně přesvědčil, že jeden roztok točí rovinu polarizovaného světla po směru (stejně jako Scheeleho kyselina) a druhý proti směru hodinových ručiček.
Čtyřiasedmdesátiletý „zapadající“ učenec, oslněný prostotou a přesvědčivostí pokusu, podal šestadvacetiletému, vědecky „vycházejícímu“ Pasteurovi ruku a pronesl pohnutě: „Přiměl jste mé staré srdce vědce, aby se ještě jednou rozbušilo!“
Proč ale vznikají dvě kyseliny? Dají se nějak převést jedna v druhou?
Po pěti letech intenzivního výzkumu všech možných průmyslových kyselin vinných (kvůli jedné navštívil i Prahu) na to Pasteur kápl: Zahřeje-li se opticky aktivní kyselina vinná se zředěnými kyselinami nebo zásadami nad 185 °Celsia, změní se v kyselinu neaktivní (pro odlišení se jí začalo říkat hroznová), což se stávalo při její průmyslové výrobě. A naopak, pokud se k opticky neaktivní kyselině hroznové přidají vhodné mikroorganismy (zde plíseň Penicillium glaucum), „vyjedí“ z ní pravotočivý izomer a levotočivého si ani nevšimnou. Tohle si Pasteur dal dohromady s už známým faktem, že jiné mikroorganismy, konkrétně vinné kvasinky, zase produkují vinnou kyselinu výhradně pravotočivou, a usoudil, že život upřednostňuje molekuly pouze jedné konfigurace.
Dokonce už tehdy v padesátých letech 19. století vyslovil přesvědčení, že „dobře patrnou linií, podle níž lze v současné době rozlišit chemii mrtvé hmoty a chemii živé hmoty“ je právě správná prostorová orientace zúčastněných aktivních molekul. Pro vlastnost charakterizovanou zrcadlově opačným prostorovým uspořádáním molekul pak navrhl termín chiralita, asi proto, že chirální molekuly se k sobě mají jako pravá a levá ruka a cheir je řecky „ruka“. (Podmínkou chirality, tedy i optické aktivity je, že molekula musí obsahovat takzvaný asymetrický uhlík, atom uhlíku vázaný se čtyřmi různými skupinami. Pokud je v molekule takových uhlíků víc, jejich optické účinky se skládají.)
Pasteur se potom dal na biologii a svým vynálezem aktivní imunizace se stal jedním z nejprospěšnějších lidí v dějinách světa.
Jím založenou (a poté opuštěnou) linii stereo-bio-chemie po něm rozvíjeli jiní – a nemohli než znovu a znovu potvrzovat Mistrovu předvídavost: Ano, živá příroda je z hloubi své molekulární struktury asymetrická. Ano, všechny základní strukturní i funkční látky života jsou chirální, přičemž v procesech života se vždy uplatňuje pouze jeden ze dvou možných optických antipodů, zatímco ten druhý je pro život neviditelný.
Aniž zabředneme do nadměrných podrobností, veškeré aminokyseliny (pokud mají zrcadlové izomery), tudíž i bílkoviny jsou v organismech levotočivé, zatímco naše DNA nebo sacharidy jsou naopak pravotočivé. Pokud by se tedy nějaký kosmický trosečník ocitl na planetě s chirálním „antiživotem“, nu, neanihiloval by v katastrofickém výbuchu jako při styku hmoty a s antihmotou, ale čekal by ho „pouze“ osud ne nepodobný Tantalovu: Obklopen dostatkem plodů a zvěře, umřel by de facto hlady, poněvadž bílkoviny utvořené z pravotočivých aminokyselin by jeho tělo možná vyvrhlo, možná natrávilo, ale rozhodně z nich nezískalo naprosto žádné živiny ke stavbě tkání.
Hezky to říká Alenka Lewise Carrolla v rozpravě se svou kočkou: „Jakpak by se ti líbilo žít v domě za zrcadlem? Nevím, zdali by ti tam dávali mlíčko. Ale je také možné, že mléko ze světa za zrcadlem se nehodí k pití!“
Zatím jsme se tedy naučili syntetizovat organické molekuly. Pokud ale byly chirální, dosavadní chemická syntéza urodila jejich racemickou směs, tedy stejná množství obou optických antipodů (říká se jim také enantiomery). Problém nastal, když každý izomer vykazoval jinou biologickou účinnost, například za charakteristickou vůni citronů a pomerančů odpovídá chemicky stejná látka – v prvním případě (+)-limonen, ve druhém (-)-limonen.
Horší ovšem je, když jeden enantiomer prospívá a druhý škodí. Klasickým a svou strašlivostí nezapomenutelným příkladem byla sloučenina zvaná thalidomid.
Před šedesáti lety se prodávala pod názvem Contergan proti těhotenské ranní nevolnosti. Molekula thalidomidu existuje ve dvou zrcadlových variantách, obsažených v léku ve stejném množství, neboť výrobce je nedokázal (a zprvu ani neměl důvod) oddělit. Pravotočivá forma léčila. Druhá, ta levá, jak ukázal čas, působila děsivé deformity plodů.
V době, kdy lidé ve světě oplakávali thalidomidové děti, se chemik William Knowles pokoušel v soukromé výzkumné laboratoři v St. Louis připravit sloučeninu nadějnou v léčbě degenerativních mozkových chorob, například Parkinsonovy nemoci. Syntéza katalyzovaná práškovým rhodiem spočívala v hydrogenaci výchozí molekuly, původně rovinné, která se ale po přijetí dvou atomů vodíku rozprostřela do prostoru a stala se chirální.
A přesně podle termodynamických zákonů (tedy ve snaze po maximální neuspořádanosti) vznikaly ve stejném poměru dva optické antipody, přičemž jeden měl žádoucí účinky a druhý byl jedovatý.
A tady Knowlese osvítil svatý Albert, patron vědců: Co zakomponovat atom rhodia do molekuly takového tvaru, aby výchozí molekule – až se k ní přiblíží kvůli katalýze – nechala v okolním prostoru místo jen pro vznik toho správného stereoizomeru?
To byla úžasná idea a neméně báječné bylo, že ji skvělý chemik Knowles dokázal naplnit. Tak se v roce 1968 zrodily asymetrické syntézy umožňující získat pouze jeden vybraný antipod.
William Knowles, otec chirální katalýzy, dostal v roce 2001 Nobelovu cenu. (Lék, který tehdy syntetizoval, je levo-dihydroxyfenylalanin neboli L-DOPA. Na parkinsoniky účinkoval, jak napsal neurolog a spisovatel Oliver Sacks, způsobem, „který si nikdo předtím neuměl představit“.)
Kdo maloval před více než 66 000 roky po stěnách jeskyní na Pyrenejském poloostrově? Dvě nové studie dokazují, že neandertálcům nechybělo umělecké cítění a i v tom se podobali modernímu Homo sapiens.
Týmu odborníků z Ústavu fyziky atmosféry Akademie věd se podařilo překvapující zjištění – odhalili jedno z dosavadních tajemství vzniku blesku. Své zjištění publikovali v časopisu Scientific Reports.[1]
Jak vzniká obyčejný blesk, to věda ještě stále neumí uspokojivě vysvětlit. Důvodem je zejména fakt, že do nehostinného prostředí bouřkového oblaku je extrémně obtížné přímo nahlédnout optickými kamerami.
Naštěstí můžeme do nitra bouřkového oblaku nahlédnout nepřímo – pomocí analýzy elektromagnetických signálů, které během vývoje blesku vyzařují elektrické proudy uvnitř bouřkových oblaků.
V dosavadních datech vědci nacházeli dva druhy záření, které bezprostředně předcházely vzniku blesku. Ze záznamů mnoha stanic na různých místech světa to však vypadalo, že první z obou signálů - tzv. iniciační elektromagnetické pulsy, trvající několik desítek mikrosekund – nijak nesouvisejí se druhým signálem - velice silným zářením v oblasti velmi krátkých vln. Tento tehdy zjevný nesoulad se projevoval tak, že v prvních tisícinách vteřiny vnitrooblakového vývoje silné krátkovlnné záření chybělo úplně nebo bylo jeho zdrojů velmi málo. Nabízelo se prosté vysvětlení: každý z těchto nesouvisejících signálů prostě musí mít v nitru oblaku jiný zdroj.
Takové vysvětlení se nám ovšem zdálo nepravděpodobné, a věnovali jsme rozřešení otázky více než pět let úsilí. Ve spolupráci s Ústavem aerologie v Toulouse a Laboratoří LSBB v Rustrelu ve Francii jsme podrobně prozkoumali naše záznamy elektromagnetických signálů z bouřek z let 2012 a 2015 a porovnali je se seznamy zdrojů krátkovlnného záření z tzv. bleskových mapovacích polí (LMA – Lightning Mapping Array). Takové bleskové mapovací pole je tvořeno systémem úzkopásmových radiových přijímačů, rozmístěných na ploše asi 250 km2. Jednotlivé přijímače zaznamenávají záření vycházející z nitra bouřkových oblaků a měří přesný čas, kdy byly tyto signály detekovány. Informaci pak posílají centrálnímu počítači, jehož algoritmy - pomocí časových rozdílů mezi příchodem signálů k různým stanicím - vypočítají polohu zdroje signálu v určitém čase. Metoda, která dobře funguje při stopování již plně rozvinutého vnitrooblakového výboje, však zatím selhávala při studiu dějů odehrávajících se na úplném začátku vývoje bleskového výboje.
Zpočátku jsme tak, jako dříve jiné týmy, nenašli žádnou shodu mezi časem pozorování iniciačních pulsů a časem výskytu několika málo zdrojů krátkovlnného záření, který počítač vypočetl. Jenomže pak trpělivé hledání souvislostí ve zdrojových datech bleskových mapovacích polí (LMA) přineslo překvapení: zdrojů krátkovlnného záření nebylo málo, jak původně ukazovala data, ale naopak velmi mnoho. Počítač se v té přemíře zdrojů detekovaných na různých stanicích nevyznal a nedokázal jejich čas výskytu ani polohu spočítat. Stačilo pak zdrojové záznamy z jednotlivých stanic ručně posunout v čase podle vzdálenosti místa měření od bouřkového oblaku a vše do sebe dokonale zapadlo. Ukázalo se, že časová posloupnost zaznamenaných zdrojů krátkovlnného radiového výkonu předcházející bleskovému výboji je vždy stejná, jako ta, kterou jsme našli v záznamu elektromagnetických iniciačních pulsů získaných širokospektrálním měřením. Takovou časovou shodu signálů naměřených v různých frekvenčních pásmech lze vysvětlit jedině extrémně rychlým skokovým prodlužováním vnitrooblakových proudových kanálů, ke kterému dochází na úplném začátku vývoje bleskového výboje.
Doufáme, že toto poměrně jednoduché vysvětlení nesouladu předchozích měření povede ke zpřesnění algoritmu výpočtu polohy zdrojů krátkovlnného záření a k hlubšímu pochopení dějů odehrávajících se uvnitř bouřkových oblaků, kterým ještě ani zdaleka dokonale nerozumíme.
Signály iniciačních pulzů, které vědecký tým zkoumal, zaznamenával stejný širokospektrální přijímač, jaký český tým Ústavu fyziky atmosféry připravil pro mezinárodní kosmickou družici Taranis určenou k výzkumu nadoblačných výbojů a s nimi souvisejících jevů.
Signály v oboru velmi krátkých vln pocházely z bleskových mapovacích polí, která jsou běžně používána pro znázornění prostorového a časového průběhu elektrických výbojů v bouřkových oblacích. Data pocházejí ze souboru více než šesti úzkopásmových přijímačů, umístěných s rozestupem 20-50 km.
[1] I. Kolmašová et al, Scientific Reports 8, 2018, DOI: 10.1038/s41598-018-21972-z
Syndrom křehkého chromozomu X patří k nejčastějším dědičným chorobám vyvolávajícím poruchy mentálního vývoje. Gen uspaný „zakoktáním“ genetického kódu se nyní podařilo probudit důmyslným cíleným zásahem.
„Jako člen mezinárodní rady RVVI si za účelem dalšího zlepšení mezinárodního postavení české vědy dovolím komentovat fungování Grantové agentury ČR... díky vědomostem o financování vědy v jiných zemích věřím, že české vědě by mohly prospět změny v některých procesech," píše profesor Josef Michl v článku Věda a pravidla jejího řízení v únorovém Vesmíru. Zde přinášíme reakce na návrhy prof. Michla a názory předních českých vědců na stav hodnocení a financování české vědy a potřebné změny.
RNDr. Alice Valkárová, DrSc., Ústav částicové a jaderní fyziky, Matematicko-fyzikální fakulta UK
předsedkyně Grantové agentury ČR
Chtěla bych krátce reagovat na dopis profesora Josefa Michla uveřejněný v posledním čísle Vesmíru. Pro informaci dodávám, že poté, co jsme dopis koncem minulého roku dostali k dispozici, sešli jsme se s prof. Michlem několikrát a osobně prodiskutovali některé jeho podněty.
Návrhy uvedené v dopisu lze v podstatě rozdělit do tří skupin. V první skupině jsou ty, kterých jsme si vědomi a na jejichž realizaci už nějakou dobu pracujeme. Některé z nich se podařilo zakomponovat už do nové zadávací dokumentace pro soutěž letošního roku.  Jde například o možnost přenosu projektu na jiného příjemce (tj. organizaci), který dosavadní pravidla neumožňovala. V případě juniorských projektů není nyní podmínkou, aby měl navrhovatel vytvořen jmenovitě tým ještě předtím, než získá projekt. V nové zadávací dokumentaci standardních projektů jsme se rovněž pokusili zjednodušit vykazování osobních nákladů, pro jejichž složitost byla GA ČR často kritizována.
Pokračování...
Jiné podněty plynou možná z ne úplného pochopení pravidel soutěže. Tak například nikde není zakázáno, aby si navrhovatel podal pokračování stávajícího projektu podruhé nebo potřetí, dosáhl-li dobrých výsledků. Naopak se při letošním udělování cen předsedkyně GA ČR ukázalo, že nejméně dva z  oceněných projektů jsou dlouholetým pokračováním řady několika Grantovou agenturou udělených a úspěšných projektů. Podmínka, aby navrhovatel pracoval na projektu úvazkem 0,3, je pouze doporučující a nikterak se neváže k poskytování financí, není třeba vůbec vyloučeno, aby řešitel měl na projektu úvazek větší.
Ve třetí skupině podnětů profesora Michla jsou návrhy, kterých jsme si sice plně vědomi, ale jež nelze jednoduše změnit. Jedním z těchto kritizovaných pravidel je nutnost uvádět při podávání návrhu počet výstupů, který je samozřejmě na počátku řešení velmi obtížně odhadnutelný.  Uvedení celkového počtu publikací navíc  jen málo zohledňuje jejich kvalitu. Tento údaj musí ale GA ČR zasílat do Centrální evidence projektů. Pak již záleží na jednotlivých hodnotících panelech, nakolik berou toto orientační číslo v úvahu při hodnocení projektu. Z vlastní zkušenosti ale vím, že nyní jsou si již členové většiny panelů vědomi toho, že nejdůležitější je, zda bylo dosaženo cílů, které byly v návrhu stanoveny. Nikdo snad nepochybuje, že pokud byly výsledky publikovány v časopisu Nature, je takový výsledek mnohem hodnotnější než deset publikací v regionálním žurnálu.
V tomto roce plánujeme vyhlášení nové soutěže projektů excelence EXPRO, které by ale neměly být chápány jako pokračování letos končících pětiletých a sedmiletých projektů excelence. V nové soutěži bude kladen mnohem větší důraz na osobu navrhovatele a nosnou myšlenku navrhovaného projektu. Novinkou by měla být i skutečnost, že tyto projekty budou hodnoceny mezinárodními odborníky v nově sestavených mezinárodních oborových komisích. Tím by se zamezilo debatám o tom, zda není vědecká komunita v ČR příliš malá na to, aby zajistila opravdu nezávislé hodnocení s úplným omezením konfliktu zájmů.
Na řešení se bude podílet jedna instituce, jen v odůvodněných případech může být projekt udělen dvěma úzce spolupracujícím organizacím. Projekty budou pětileté a budou se odborně hodnotit po dvou a půl letech a po šesti letech. Na řešení projektu bude alokována podstatně větší částka, než je tomu v případě všech ostatních projektů. Bude umožněno plánovat investice, na druhé straně se řešitel musí podílet na řešení projektu úvazkem nejméně 0,5 a po skončení projektu nebo během jeho řešení si musí řešitel nebo člen týmu podat projekt u Evropské výzkumné rady (ERC). Tím by chtěla GA ČR přispět k posílení  motivace české vědecké obce podávat žádosti o projekty do této prestižní evropské soutěže. Předsednictvo předpokládá, že bude během prvního roku řešit financování přibližně padesáti těchto prestižních excelentních projektů.
Předsednictvo GA ČR si uvědomuje úskalí použití h-indexu při výběru podaných projektů, jeho hodnota například silně závisí na oboru. V současné době ale není mnoho dalších kvantifikátorů, které by umožnily identifikovat excelentní vědce. V projektech EXPRO proto plánujeme použít mnohem širší informaci o dosavadních výsledcích navrhovatele, mezi něž patří i mezinárodní aktivity navrhovatele (účast v zahraničních orgánech, edičních radách, prezentace zvaných přednášek na mezinárodních konferencích, práce na výchově a vedení studentů atd.).
Hodnocení výstupů tříletých standardních a juniorských projektů se v současné době provádí opravdu každý rok (dvě hodnocení jsou požadována v zákonu), na druhé straně hodnocení projektů excelence EXPRO plánujeme pouze dvakrát, jednou během řešení projektu a pak až rok po skončení projektu. Jsme si vědomi důležitosti podpory vědců na počátku jejich kariéry, a právě s tímto cílem byly zavedeny před třemi léty juniorské projekty. První tříleté juniorské projekty skončily v roce 2017, nyní se chceme věnovat jejich celkovému vyhodnocení. Především nás bude zajímat, zda splnily základní předpoklad, tj. zda umožnily vybudovat vědcům na počátku kariéry jejich vlastní tým nezávislý na tématu, kterým se hlavní řešitel zabýval pod vedením svého supervizora. V této souvislosti plánujeme i prodloužení juniorských projektů na pět let, jak to také doporučuje prof. Michl.
Můžeme se sice snažit ladit procesy hodnocení projektů ze všech sil, na čem ale neméně záleží, je kvalita expertů pracujících v odborných panelech. Jsme si vědomi toho, že panelisté mají hodně práce a nejsou za svou práci nijak významně finančně hodnoceni. Díky celkové provázanosti našeho vědeckého prostředí se nám těžko daří obsadit panely význačnými odborníky tak, aby nedocházelo při hodnocení k střetům zájmu. Rádi bychom tudíž dostávali od institucí více nominací kvalitních vědců, ale i nominací vědkyň (na malý počet žen v panelech jsme stále upozorňováni) a také více zahraničních odborníků. Již nyní se v některých panelech vedou zasedání v angličtině.
Je evidentní, že jakékoliv změny aktivit GA ČR jako třeba zavedení nové skupiny projektů nebo prodloužení trvání stávajících projektů vyžaduje ze strany GA ČR dobře promyšlené plánování rozpočtu. Nejistota ve střednědobém a dlouhodobém plánování prostředků účelové podpory komplikuje život nejen předsednictvu ale i kanceláři GA ČR. Tento důležitý podnět adresovaný Ministerstvu financí byl zmíněn i Mezinárodní radou RVVI na jejím zasedání v prosinci 2017.
Jsme potěšeni tím, že většinou je GA ČR hodnocena, ve srovnání s ostatními poskytovateli, příznivě. Věřte, že naším cílem je naslouchat odborné veřejnosti a reagovat podle našich možností na všechny připomínky, které dostáváme. Doufáme, že v budoucnu budete moci konstatovat, že se GA ČR ještě více přiblížila standardům poskytování účelové podpory, jak je znáte ze zahraničí.
doc. RNDr. Jan Konvalinka, CSc.
prorektor UK pro vědeckou činnost, vědecký pracovník Ústavu organické chemie a biochemie AV ČR, člen Rady pro vědu, výzkum a inovace
Profesor Parkinson v jedné ze svých knih vysvětluje, že externí poradce potřebuje firma pro to, aby jí poradili to, co už beztoho dávno dobře ví, ale netroufá si to udělat sama od sebe. Hans-Christian Andersen v jedné své pohádce vypráví podobný příběh: všichni vědí, že je císař nahý, ale až když to řekne nahlas někdo, koho nemůžeme podezírat z vedlejších úmyslů nebo pokrytectví, není to už možné dál popírat.
Ve svém dopise o stavu Grantové agentury České republiky má můj vzácný přítel Josef Michl ve všem pravdu, většina z nás to dávno dobře ví, není nutno o tom nějak zvlášť rozumovat, všechna jeho doporučení je prostě třeba okamžitě aplikovat, a pokud tomu brání nějaká legislativa, je třeba ji změnit.
Tím by můj příspěvek mohl skončit – přesto si ještě pár komentářů neodpustím.
1) především, abychom byli spravedliví: GAČR je jednoznačné nejlépe fungující agenturou podporující vědu a výzkum v České republice, lidé, kteří pro ni pracují, odvádějí skvělou a špatně placenou práci (případně zcela neplacenou), za niž si zaslouží respekt. Jsme rádi, že tady tuto nezávislou agenturu máme, a to, co se v české vědě a výzkumu po revoluci povedlo, je do velké míry její zásluhou.
Byl bych opravdu nerad, aby diskuse, která se kolem práce GAČR rozběhla, zakryla skutečnost, že v této zemi máme řadu poskytovatelů veřejných prostředků pro vědu a výzkum, kteří GAČR z hlediska transparentnosti a náročnosti výběru nesahají ani po kolena. Finanční prostředky, které daňoví poplatníci vkládají do GAČR, patří v české vědě a výzkumu k těm nejlépe investovaným. Mělo bych jich být mnohem víc.
2) Národní grantová agentura může být jen tak dobrá, jak je dobrá národní věda. Její fungování je kriticky závislé na existenci desítek a stovek vysoce kvalifikovaných, angažovaných, pracovitých a objektivních členů panelů a recensentů. Totéž platí i pro zahraniční recensenty – mizerné projekty špatných vědců nám v zahraničí nikdo nebude chtít hodnotit (ke své hanbě se přiznám, že já také žádosti o posuzování projektů z Ukrajiny zpravidla odmítám, kdežto granty kolegů z Mnichova si rád přečtu).
Jedna grantová agentura (zrovna jako jedna universita nebo jeden vědecký ústav) může být jen těžko ostrůvkem dokonalosti v rybníku průměrnosti a závisti – přesto se o to musíme dál snažit.
Pokračování...
3) Ze všech připomínek prof. Michla mi připadají nejdůležitější ty, které se týkají podpory nových, riskantních projektů mladých vědců. Ze všech analýz, které mám k disposici, mi vychází, že se česká věda postupně (pomalu) zlepšuje, produkujeme více publikací a patentů než před pěti nebo deseti lety, v řadě oborů dosahujeme solidní evropské úrovně. To vůbec není málo a bylo by hloupé se nad „průměrnou evropskou úrovní“ nějak ušklíbat. Čeho ale máme stále žalostně málo, je naprostá větová nebo alespoň evropská špička: Opravdu skvělé osobnosti, které nejen přednášejí na významných světových konferencích, ale samy je organizují; které nejen sledují světové trendy, ale samy je vytvářejí. Stačí se podívat na naši úspěšnost v získávání grantů Evropské výzkumné rady (ERC) – třicet let po změně režimu jsme zhruba na desetině úspěšnosti Rakouska nebo Belgie, o UK nebo Německu vůbec nemluvě.
Jediný popsaný a ověřený způsob, jak takové osobnosti získat, je dát jim šanci v raném stádiu jejich kariéry. Kdybych směl jmenovat jenom jeden jediný problém české vědy, který brání k dosažení excelence, řekl bych, že je to „inbreeding“. Česká věda je v příliš mnoha oborech a na příliš mnoha institucích stále uzavřená do sebe, stále je příliš mnoho profesorů, kteří na téže katedře vystudovali, obhájili doktorát, habilitovali se a získali profesuru, aniž by nějakou delší dobu strávili někde v cizině.
Vlastně je to ještě horší – nejen, že ten jev existuje, my jsme na něj hrdí, říkáme tomu, že jsme vytvořili „školu“, a ještě se chlubíme, že to přenášíme na další generace (tragická věta „vychoval si nástupce a předal mu ústav“, kterou lidé říkají vážně a s pýchou).
Nutně potřebujeme dát šanci skvělým mladým českým vědcům, kteří působí nebo se nedávno vrátili z  ciziny, mají nové nápady a energii a potřebují prostor a prostředky, aby je využili. GAČR pro tyto lidi před časem vytvořil program juniorských grantů, u jehož vzniku jsem jako člen Vědecké rady GAČR stál.
Tento program plní svou roli jen zčásti, mimo jiné i z důvodů, které přesně popisuje prof. Michl. Po žadatelích se například vyžaduje, aby de facto už předem znali složení týmu, který si mají za prostředky grantu teprve vytvářet. Hodnotitelé (podle mých zkušeností hlavně ti domácí) jdou „na jistotu“, a riskantní, nové projekty prostě nepodpoří. Výsledkem, je, že juniorské granty často neslouží ke svému původnímu účelu (vytvořit prostředky pro začínající vědecké pracovníky na založení nezávislého týmu), ale příliš často znamenají jenom vítané přilepšení mladším členům některé velké etablované vědecké skupiny.
Na Karlově universitě jsme ze stejného důvodu založili projekt Primus, kde dáváme až 90 milionů korun ročně pro mladé vědce zakládající vlastní skupiny, a vím o tom, že Akademie věd i další instituce připravují podobné programy. Snad se to konečně rozjede.
4) I u seniorských projektů GAČR se „hraje na jistotu“. Mohu-li být osobní: sám si opravdu na neúspěchy při získávání grantových prostředků nemohu stěžovat, ale na skutečně nový, zajímavý nápad (ze kterého pak po letech vznikly opravdu dobré výsledky) jsem nikdy grant nedostal. Vážím si scientometrie a nepochybuju o tom, že v řadě oborů je to velmi důležitý nástroj. Grantové přihlášky se však (pouze) na základě scientometrie posuzovat opravdu nedají. Opakovaně jsem kroutil hlavou nad posudky přihlášek svých brilantních mladších kolegů, kde jim hodnotitel vyčítal, že mají příliš nízký h-faktor (!) a podstaty jejich projektu si vlastně vůbec nevšímal. Je typické, že se této nehoráznosti dopouštěli bez výjimky vždy hodnotitelé čeští…
5) Dohodneme-li se, že chceme podpořit riskantní projekty nevyzkoušených mladých kolegů, musíme akceptovat určité procento neúspěchu. To je normální a zdravé. Pamatuju si, jak mne na Technické universitě v Atlantě (Georgia Tech) překvapili stížností, že jejich podpora start-upů má úspěšnost přes 85 procent, a že s tím musí něco udělat. Pokud totiž tolik projektů uspěje, znamená to, že hodnotitelé šli na jistotu, a docela určitě tedy nějaký rizikový (a potenciálně velmi úspěšný) projekt z obavy před neúspěchem nepodpořili.
V české vědě máme spoustu problémů, jejichž řešení bude stát spoustu peněz a času. Myslím, že by nám prospělo, kdybychom se co nejdřív pustili alespoň do těch jednodušších, jak nám to radí Josef Michl.
Všichni stejně víme, že má pravdu.
prof. RNDr. Petr Slavíček, Ph.D.,
vedoucí skupiny Laboratoř teoretické fotodynamiky​, Ústav fyzikální chemie Vysoké školy chemicko-technologické, Praha
Profesor Michl vykopává důležitou otázku: Podporuje GA ČR výzkum, který může přinášet nové, převratné objevy? Odpověď je téměř jistě, že nikoliv, ale nejspíše se to nedá změnit jen novým hodnocením projektů.
Kreativitě skutečně příliš nesvědčí neustálé hodnocení, přesně dané termíny, sepisování zpráv a závazně dané výsledky. Dovolím si odcitovat z práce F. C. Fang a A. Casadevalla: „Amabile (ve studii How to kill creativity?, pozn. PS) describes a hypothetical work environment that is antithetical to creativity, one that relies on external financial rewards, creates relentless deadlines, and subjects any proposals to ´time-consuming layers of evaluation…and excruciating critiques´(50) – pretty much a dead-on description of what it means to be a scientist today.” [1]
Nové myšlenky málokdy vznikají ve stresu, je potřeba mít dosti času na „snění“ [2]. Na druhou stranu, nemůžeme jistě žádat daňového poplatníka, aby nám poskytl bianco šek na náš výzkum. Něco se ale vylepšit dá. Ještě nedávno GA ČR poskytovala nejen tříleté, ale i pětileté granty. To přece jenom zvyšuje jistotu a šanci inkubovat embryo budoucího objevu. Profesor Michl také správně připomíná, že současný grantový systém nedává moc prostor pro riskantní, ale zajímavé projekty. Prostředí tolerantní k neúspěchu (zejména pak u začínajících badatelů) podle všeho také výrazně napomáhá k vytváření dlouhodobě významných výsledků, jak ukazuje například studie [3] srovnávající průlomové studie držitelů grantů National Institute of Health (NIH) s výzkumníky podporovanými Howard Hughes Medical Institute (HHMI). Vytváření kreativního prostředí by mělo být ale asi hlavně dílem institucí, kde vědec pracuje, s grantovými projekty jsou naopak stres a nejistota bytostně spojeny. Navíc v našem prostředí jsme mohli sledovat prostředí nestresující a velmi tolerantní vůči neúspěchu, kde se velké myšlenky přesto jaksi nedostavovaly.
Pokračování...
Může GA ČR dosáhnout kvalitnějších a dlouhodobějších vědeckých výsledků u svých projektů nějakým vylepšeným hodnocením v rámci panelů? Subjektivně se mi zdá, že GA ČR se podařilo vytvořit systém hodnocení, který je relativně imunní vůči klientelistických vazbám – minimálně se v tomto směru hodně zlepšilo. To je pro zemi s malou komunitou vědců úspěch a zaslouží si to pochvalu. Ze své dosti krátké zkušenosti člena jednoho z panelů mohu také říci, že žadatelé o projekty v GA ČR nejsou nyní ani zdaleka hodnoceni jenom podle mechanicky pojatých scientometrických kritérií, jak by mohlo z dopisu prof. Michla vyplývat. Moc nevěřím, že by se v tomto směru dalo něco dramaticky zlepšit, problém je totiž jinde, projektů přibližně stejné kvality je prostě příliš mnoho na dané úrovni financování.
Studie na velkém vzorku grantů v National Institute of Health [4,5]  ukazují, že hodnotící panely umí poměrně dobře vyřadit slabé projekty a identifikovat malou vrstvičku „tutovek“. Rozpoznat mezi slušnými projekty ty nadějnější je ale už nad sílu panelového systému.
Už v roce 1981 ukázal pokus se 150 grantovými žádostmi nezávisle posouzenými různými sadami oponentů na velkou míru náhody při posuzování grantů [6]. Nedávno provedli podobný experiment organizátoři konference „Neural Information Processing Systems“, kdy podané příspěvky hodnotily dvě komise. Podmíněná pravděpodobnost, že přijatý příspěvek od jedné komise bude zamítnut komisí druhou, byla 60 procent. S použitím bayesovských argumentů se pak dá dovodit [7], že při celkové úspěšnosti 22,5% je podíl přijatelných projektů (mezi kterými je těžko rozhodnout) 56%. Vědců přibývá rychleji než zdrojů (Derek de Solla Price poznamenal již v šedesátých letech, že při současném tempu není daleko doba, kdy vědců bude více než lidí [8]) a na všechny se nedostane).
Jak reagovat na praktickou nemožnost rozlišit projekty dostatečně kvalitně? Nejlepší by samozřejmě bylo zvýšit financování GA ČR tak, aby byly peníze na všechny slušné projekty. To se ale nejspíše nestane.
Občas se objevuje radikální návrh na vytvoření grantové loterie, kdy úkolem panelu by bylo pouze vybrat, koho pustit do slosování [9]. Věc má řadu háčků (kdokoliv hrál Člověče, nezlob se! ví, o čem píši), ale třeba Health Research Council of New Zealand již podobnou politiku pro některé typy grantů uplatňuje [10]. Zkušenosti s tímto přístupem by mne zajímaly, zejména pak adaptace badatelů na nové prostředí.
V dopise předsedovi RVVI se profesor Michl také ptá, proč vědec s více nápady nemůže žádat o více grantů. Důvody GA ČR neznám, ale nemusí to být pouze obmyslná snaha účetně zvyšovat úspěšnost grantů. Regulace počtu žádostí může také chránit diverzitu vědy. Volná darwinistická soutěž vede v řadě oblastí k neomezenému růstu silnějších – platí to v ekonomice, pro růst krystalů při tzv. Ostwaldově zrání stejně jako třeba při nekončícím procesu urbanizace. Při omezených zdrojích úspěšnější laboratoře rostou až do průmyslových rozměrů, než jejich zdroje využijí ještě úspěšnější týmy. Mamutí laboratoře s mnoha desítkami doktorandů a postdoků vidíme ve světě i u nás, je pak otázka, zda ještě hodnotíme vědce nebo celý ústav. Vyhubením či pauperizací malých týmů ale mizí „krystalizační jádra“ pro nové směry a myšlenky. Nekontrolované zvětšování úspěšných týmů také brání nastupující generaci v uplatnění, což lze třeba v americkém systému dobře dokumentovat zvyšujícím se věkem při udělení prvního grantu [11,12]. Ničím neomezený růst laboratoří není ani efektivní [13,14], celkový výkon sice roste, ale nelineárně: výkon na jednoho zaměstnance či na utracenou korunu klesá.
K předchozímu odstavci ještě jedna glosa. Časopis Vesmír v roce 2017 publikoval krátkou stať Petra Houdka s názvem „Rozvíjí vědu jeden pohřeb za druhým?“, který byl založen na stejnojmenné studii [15]. Autoři v něm sledují vliv předčasných úmrtí koryfejů vědy na svůj obor. Málo překvapivě shledávají publikační a citační pokles přímých spolupracovníků zemřelých velikánů, zajímavější je ale narůst v aktivitě i v ohlasu ostatních pracovníků v oboru. Zdá se, že přílišná dominance je vědě spíše na škodu.  Úspěšný vědec na sebe postupně nabaluje více a více zdrojů a dominuje sociální síti v dané oblasti, více přednáší a publikuje. V průměru ale nejspíše produkuje méně nových, neotřelých nápadů.
Co by v této věci mohly dělat grantové agentury? Nabízí se myšlenka podporovat změnu zaměření etablovaných vědců vytvořením projektů typu „restart“. V dnešní době je mimořádně obtížné radikálně změnit téma výzkumu, pokud badatel nemá za sebou v dané oblasti již nějaké dílo, těžko získá pro svůj projekt financování a navíc riskuje výrazně sníženou produktivitu.
Vědci se mezi sebou překvapivě málo baví o vědě. Dva vědce v hospodě naopak s velkou pravděpodobností uslyšíme mluvit o financování výzkumu. Důvod je nasnadě, díky postupující specializaci nechápou svou práci ani kolegové z blízkých laboratoří, zatímco financování vědy je naším společným koníčkem (odhaduji, že redakce Vesmíru byla při žádosti o reakci na dopis profesora Michla výrazně úspěšnější než při žádostech o podobně dlouhé texty z oboru daného badatele). Oblast financování vědy je důležité téma, představující samostatnou odbornost. Rozhodování by mělo být založeno na znalostech a datech; věřím, že profesionální management vědy si v tomto směru rychle doplňuje znalosti.
„Věda o vědě“ už dávno není jenom společenskou vědou, ale přitahuje i například fyziky [14]. Svůj příspěvek bych tak skončil citátem Emanuela Frynty, který se z vrabců dá snadno adaptovat na vědce: „Vrabčáci byli zvědaví, co všechno o nich věda ví, i letěli to vyzvědět až do Akademie věd. A od té doby věda ví, že vrabčáci jsou zvědaví.“.
[1] F. C. Fang a A. Casadevall: Competitive Science: Is Competition Ruining Science? Infect. Immun. 83, 1229, 2015.
[2] G. H. Hardy: Obrana matematikova. Prostor, 1999.
[3] P. Azoulay, J. S. Graff Zivin, G. Manso: Incentives and creativity: evidence from the academic life sciences. RAND Journal of Economics 42, 527, 2011.
[4] D. Li, L. Agha: Big names or big ideas: Do peer-review panels select the best science proposals? Science 348, 434, 2011.
[5] F. C. Fang, A. Bowen, A. Casadevall: NIH peer review percentile scores are poorly predictive of grant productivity. eLIFE  5, e13323, 2016.
[6] S. Cole, J. R. Cole, G. A. Simon: Chance and Concensus in Peer Review. Science 214, 881, 1981.
[7] Olivier Francois: Arbitrariness of peer review: A Bayesian analysis of the NIPS experiment. arXiv:1507.06411, 2015.
[8] Price, Derek J. de Solla: Little science, big science. New York: Columbia University Press, 1963.
[9] F. C. Fang, A. Casadevall: Grant funding: Playing the odds. Science 352, 158, 2016.
[10] https://gateway.hrc.govt.nz/funding/researcher-initiated-proposals/explorer-grants
[11] R. J. Daniels: A generation at risk: Young investigators and the future of the biomedical workforce. Proceedings of the National Acedemy of Sciences 112, 313, 2015.
[12] Alberts, B., Kirschner, M.W., Tilghman, S., Varmus, H.: Rescuing US biomedical research from its systematic flaws. Proceedings of the National Acedemy of Sciences 111, 5773, 2014.
[13] I. Cook, S. Grange, Adam Eyre-Walker: Research groups: How big should they be? PeerJ. 3: e989, 2015.
[14] C. C. Lius: Is Bigger Better? Lab productivity and Lab Size. https://siepr.stanford.edu/system/files/Liu-NBiotech.pdf
[15] P. Azoulay, Ch. Fons-Rosen, J. S. Graff Zivin: Does Science Advance One Funeral at a Time? DOI: 10.3386/w21788.
[16] A. Zeng, Z. Shen, J. Zhou, J. Wu, Y. Fan, Y. Wang, Stanley H.: The Science of Science: From the Perspective of Complex Systems. Physics Reports 714-715, 1, 2017.
doc. Mgr. Vítězslav Bryja, Ph.D.
Ústav experimentální biologie, Přírodovědecká fakulta Masarykovy univerzity
K této, jistě oprávněné, kritice GA ČR je potřeba dodat, že navzdory všem nedostatkům je to nejlépe fungující instituce pro rozdělování prostředků na výzkum, kterou v České republice máme. Což není míněno jako pochvala, ale jako prostý fakt. Tento fakt by neměl zapadnout obzvláště v kontextu obrovských finančních prostředků rozdělovaných z operačního programu Věda, výzkum a vzdělávání (OP VVV). Pro srovnání: GA ČR rozdělí ročně 4 miliardy korun, zatímco v OP VVV se počítá se 72 miliardami a jen ve výzvě Excelentní výzkum, zaměřené na základní výzkum a excelenci, se počítá (po navýšení) s 10 miliardami korun ­ což představuje dvouapůlnásobek GA ČR.
Bohužel v OP VVV se veškeré nešvary popsané profesorem Michlem vyskytují v řádově větší míře. O přidělení projektu pak rozhodují právě parametry žádosti, které chce prof. Michl (a s ním drtivá většina vědecké komunity) zrušit a jako zcela neopodstatněné vymazat. Jde zejména o informace, které člověk bez jasnovidecké koule prostě nemůže vědět ­ namátkou: informace o plánovaném počtu publikací, přesném složení týmu ve třetím roce projektu nebo počtu pipetovacích špiček, které zakoupíme ve čtvrtém pololetí (v OP VVV reportujeme pro jistotu každých 6 měsíců). Tento formalismus je v principu zneužitelný a v praxi zneužívaný.
I do problematiky vědy a výzkumu, která by měla pravdu odhalovat bez ohledu na důsledky, tak pronikají některé atributy celospolečenské proměny ve zkratce nazývané „nástup doby postfaktické“. I v přidělování peněz na vědu (přinejmenším optikou OP VVV), tak začíná platit, a zde si pomůžu citátem pana Karla Strachoty z úvodníku Respektu: „Forma bývá důležitější než obsah a ´pravdu´ mívá ten, kdo dokáže vyvolat správnou emoci a přitom se nezdržuje hledáním souladu mezi tím, co říká a skutečností“. Vrátit důvěru v kvalitní výzkum a zbavit ji politicky lákavých hesel a byrokratického balastu, to vidím jako řádově větší výzvu pro RVVI a jejího nového předsedu Andreje Babiše než úpravy (ač jistě žádoucí) technických parametrů fungování GA ČR.
doc. Mgr. Kamil Paruch, Ph.D.
Ústav chemie Přírodovědecké fakulty MU
doc. Mgr. Lumír Krejčí, Ph.D.
Národní centrum pro výzkum biomolekul, Přírodovědecká fakulta MU,
doc. MVDr. Aleš Hampl, CSc.
přednosta Ústavu histologie a embryologie MU
Josef Michl je vědec světového formátu, jenž prakticky celou svoji karieru působil ve vysoce kompetitivním prostředí a velmi dobře tedy ví, co ve vědě funguje, a co naopak ne. Velmi doufáme, že jeho dopisu bude nejen vedení GA ČR, ale i MŠMT věnovat náležitou pozornost. Kdyby se realizovala alespoň polovina jeho návrhů, fungování české vědy a jejímu postavení v české společnosti by to dle našeho názoru výrazně prospělo; a značně usnadnilo práci panelistům GA ČR, kteří jsou typicky předními českými vědci, jejichž čas je vzácný.
Myslíme, že je nejvyšší čas, aby se celá společnost a zejména její politická reprezentace důkladně zamyslela nad tím, co skutečně od vědy a vědců očekává. Stávající systém má velmi „dobře“ našlápnuto k tomu, aby výsledkem nemalých investic do výzkumu (základního i aplikovaného) byly primárně stohy strategických dokumentů, dobře vypadajících grafů a tabulek, několikasetstránkové grantové žádosti a následné zprávy apod. Tedy výstupy, jejichž produkce nabídne práci pro zástupy manažerů, administrátorů, úředníků a dokonce i „specializovaných“ firem, ale jejichž reálná hodnota bude prakticky nulová. Bohužel to vypadá, že je pouze otázkou času, kdy tento „manažerský“ styl pronikne do všech oblastí akademického světa, včetně univerzitního vzdělávání. Ochránit před těmito nešvary vyrůstající generaci mladých výzkumníků již dnes stojí současné vědce nemalé úsilí.
Jedním z hlavních důvodů, proč jsme se vrátili z USA a opustili dobře placená místa ve farmaceutickém průmyslu či prestižních výzkumných institucích, byl určitý patriotismus a přesvědčení, že budeme schopni pomoci posunout věci v ČR k lepšímu. Musíme ale říci, že nás poslední dobou tento optimismus poměrně často opouští. Pokud máme třeba každý měsíc vyplňovat celou řadu tabulek, odůvodnění a zpráv, tak nám to zcela zbytečně bere náš vědecký čas a v podstatě nás to uráží – systém nám totiž tímto říká, že nám nevěří a musíme mít nad sebou nějakého úředníka, který nás stále kontroluje. Příkladů, že to jde i bez této zcela zbytečné a kontraproduktivní byrokracie, je přitom ve světě dostatek (např. grantové agentury EMBO, HHMI, Wellcome Trust atd.).
Obzvláště depresivní kapitolou z poslední doby je nastavení pravidel čerpání nemalých peněz na MŠMT z Operačního programu Výzkum, vývoj a vzdělávání (OPVVV), zejména v rámci výzvy Excelentní výzkum. V rámci této jediné výzvy MŠMT ČR rozdělovalo více peněz, než odpovídá rozpočtu celého GA ČR na více než dva roky. Některá z hodnotících kritérií a jim odpovídající hodnocení působí jako velmi osobitá kombinace Kafky a Švejka; a o přidělení peněz ve finále s vysokou pravděpodobností rozhodují slohová cvičení na téma „odhadněte příjmy v budoucnu“, „analyzujte rizika“, „doložte provazby“ apod. – a ne vlastní kvalita výzkumníků a jejich výzkumu. Touto koncepcí hodnocení a následné podpory vědy a výzkumu lze pouze dále stimulovat již tak bující „manažerství“ vědy, určitě však ne vědu jako takovou.
Vše výše zmíněné tak vytváří značně demotivační prostředí. Výsledkem toho je, že někteří vědci, kteří jsou nesporně mezinárodně kompetitivní, z ČR odcházejí, nebo plánují tak v blízké budoucnosti učinit.
Předpokládáme, že jako společnost chceme, aby naše věda přispěla k řešení palčivých problémů, které nemají lehce odhadnutelná, snadná a rychlá řešení. Stále věříme, že chceme, aby naše věda vygenerovala know-how, které nám umožní být globálně kompetitivní ekonomikou s vysokou přidanou hodnotou. Pokud tomu tak je, musíme vědcům vytvořit prostředí, které je nebude zbytečně omezovat a zatěžovat byrokratickým balastem – systém tedy musí být dostatečně jednoduchý a transparentní.
Závěrečný odstavec věnujeme přímo Andreji Babišovi a ministrovi školství (pokud by tento článek čirou náhodou četli): Vědci v ČR jsou vysoce kvalifikovaná pracovní síla. Mnozí z nich absolvovali studium na špičkových zahraničních univerzitách a působili v předních výzkumných institucích a inovativních firmách. Někteří z nich jsou schopni produkovat mezinárodně kompetitivní výsledky, ze kterých v dlouhodobější perspektivě může česká společnost profitovat. Jakákoliv činnost, která je odvádí od jejich výzkumné práce a paralyzuje je, je v podstatě ekonomický zločin. Prosím, naslouchejte těm pár výborným vědcům, které aktuálně v Radě pro výzkum, vývoj a inovace máte; a pomozte vytvořit systém, který výše naznačeným nešvarům zamezí – bude to ku prospěchu nás všech.
Doc. Petr Svoboda, Ph.D.
vedoucí oddělení epigenetických regulací, Ústav molekulární genetiky AV ČR
Josef Michl má pravdu. Doufám, že jeho dopis k něčemu bude. Osobně jsem skeptický, protože některé body se týkají roky kritizovaných problémů, k jejichž změně se nenašla vůle. Změní něco to, že je Josef Michl znovu pojmenoval?
Prakticky bez výhrad souhlasím téměř se všemi body, i když některé z nich asi budou těžko realizovatelné v současném právním rámci, se současnými lidskými zdroji a motivací.
Chci zdůraznit: vnímám, že GA ČR prošel od roku 2007, co jsem se vrátil do ČR, výrazně pozitivní změnou. Považuji GA ČR za nejlepšího českého poskytovatele prostředků pro vědu. O parník. A nestačí mi to. Mohl by snadno být ještě lepší, zvlášť kdyby lépe snášel zpětnou vazbu. V některých případech si GA ČR kritiku nezasloužil, v jiných jednoznačně ano. Ale reakce byly povětšinou shodně arogantní – GA ČR tak čelil kverulantům, revolučnímu předvoji z Krče, bezprecedentním a licoměrným útokům … Jsem zvědav, jak se bude GA ČR vyvíjet dál, protože se nemůžu zbavit dojmu, že do každého dobrého nápadu v posledních deseti letech často přidal něco, čím ten nápad poškodil nebo rovnou přizabil.
Jediný bod, který bych doplnil, případně pozměnil je bod (ii), kde si myslím, že komise zahraničních vědců musí dostat z první ruky zpětnou vazbu od uživatelů, kterým GA ČR poskytuje své služby. Jinak má jen malou šanci nacházet a odstraňovat absurdity jako třeba studentské mzdové prostředky, na kteréžto administrativní pasti GAČR „vydělal“ státnímu rozpočtu možná i několik milionů. Nevím, za jak dlouho by mohla taková komise například zjistit, že alokace studentských mezd se roky míjí účinkem, je nesmyslná vzhledem k posunu fiskálního a akademického roku, komplikuje práci a opakovaně zbytečně naštvává držitele grantů.
GA ČR si zaslouží podporu vědecké komunity, protože nic lepšího v ČR mít nebudeme. Zároveň se musí naučit líp naslouchat a komunikovat s těmi, kterým poskytuje své služby. Jinak se příkopy vykopané v minulosti nezaplní. A pokud se GA ČR snaží do českého prostředí transplantovat prvky, kterými se inspiruje u zahraničních grantových agentur, musí chápat jejich podstatu a smysl a mít na paměti především užitečnost pro české žadatele a držitele grantů.
Dr. Pavel Tomančák, Ph.D.,
Ústav Maxe Plancka pro molekulární buněčnou biologii a genetiku, Drážďany - vedoucí skupiny Patterns of gene expression in animal development
GA ČR je národní organizace, která se asi nedá srovnávat s nadnárodními grantovými agenturami jako ERC nebo HFSP, ale je to v podstatě ekvivalent německého DFG (Deutsche Forschungsgemeinschaft), s nímž mám bohaté zkušenosti. Ke srovnání obou organizací bych si dovolil vypůjčit název známé knihy Ondřeje Neffa o světové sci-fi – Všechno je jinak. V tomto případě by tomu tak rozhodně nemělo být. DFG stejně jako další národní grantové agentury funguje velmi dobře (ne bezvadně) a GA ČR by se jejich zkušenostmi mohl inspirovat. Pokud by k tomu byla vůle, nebylo by nic jednoduššího, protože jedna z ředitelek mého drážďanského ústavu, Elisabeth Knust, byla dlouhou dobu viceprezidentkou DFG a nyní se angažuje v našem projektu Teaming for Excellence s Ústavem molekulární genetiky v Praze.
Z dopisu profesora Michla bych vypíchl pasáž o každoročním reportování, které vyžaduje GA ČR od svých příjemců. Ze zkušenosti vím, že čeští kolegové jsou v lednu nepoužitelní, protože všichni píšou tyto nesmyslné průběžné zprávy. Nedovedu si ani představit, jak velkou zátěž vyžaduje jejich čtení a evaluace ze strany hodnotitelů. DFG nic takového neprovozuje. Krátký formální report o finančním stavu grantu připravený grantovou kanceláří jednotlivých institucí by zcela stačil a umožnil by českým vědcům dělat svou práci.
Pokračování...
Napsal jsem mnoho neúspěšných (konkurence je veliká) a několik úspěšných grantových návrhů pro DFG. Nikdy jsem se nesetkal s požadavkem zavázat se předem k určitému počtu publikací (nebo jak se u nás s oblibou říká výstupů) a už vůbec nebylo množství publikací vzniklých v rámci grantu použito k jeho evaluaci. Pokud něco DFG zajímá, pak je to kvalita, ne kvantita publikační činnosti. Zcela se ztotožňuji s názorem profesora Michla, že splnění umělých publikačních závazků je známkou nedostatečných ambicí daného projektu. Vyřazovat „hříšníky“ z grantového procesu na tři (!) roky je likvidační a ve světě zcela nevídané.
DFG nijak neomezuje počet grantových přihlášek a pokračování započatých projektů v dalším, nezávislém, ale jasně navazujícím grantu je poměrně běžné. Management grantu probíhá v Německu prostřednictvím grantových kanceláří daných institucí. V Česku si vědci obvykle dělají vyúčtování sami, což je musí výrazně zatěžovat a odvádět od vědecké práce. Tento problém nemůže vyřešit GA ČR, ale může přispět k řešení zjednodušením administrativních požadavků. V grantech DFG jsou administrativní části a rozpočet velmi jednoduché a na hodnocení grantu mají jen minimální vliv.
Podobně jako u GA ČR i granty DFG jsou často napsány na již téměř hotové projekty. Vzhledem k tomu, že v Německu je reportování výrazně benevolentnější a nasazení grantových prostředků flexibilnější, němečtí vědci často používají získané prostředky k řešení příbuzných projektů. Nemyslím si, že je to dobře, a pokud by mělo dojít k reformě GA ČR, mělo by se směřovat spíše k explicitní podpoře skutečně inovativních nových projektů s nejistými výsledky, tak jak to navrhuje profesor Michl.
Zcela zásadní je podpora mladých začínajících vědců. DFG jí věnuje značnou pozornost, ať už cílenými programu typu Emmy Noether nebo zvýhodněním prvních návrhů z nové laboratoře v normální grantové soutěži. Zapomínat by se nemělo ani na programy pro etablované vědce u nás nebo působících v zahraničí. Pokusy MŠMT v tomto směru ztroskotávají na neschopnosti rozpoznat vědeckou kvalitu a na zcela barokní administrativě, která vyžaduje ekvivalentní investice do nevědecké části grantu, aby jej vůbec bylo možno realizovat. Panely GA ČR mají v české vědecké komunitě dobrou pověst a jistě jsou schopny rozpoznat vědeckou kvalitu doma nebo přicházející ze zahraničí  (první vlaštovkou by v tomto směru mohl být program EXPRO). Tyto programy by měly být vysoce kompetitivní, ale na to jsou vědci na těchto úrovních zvyklí a berou to jako výzvu.
V dopisu prof. Michla chybí problematika velkých, takzvaných síťových grantů pro spolupráce několika týmů z jedné nebo více institucí. Toto bylo donedávna doménou Operačních Programů pro Výzkum, Vývoj a Vzdělávání (OP VVV) MŠMT, ale jak víme, podpora z EU brzy skončí. Navíc rozdělování těchto miliardových prostředků se neobešlo bez kontroverzí a převažovala „nevědecká“ kritéria.
GA ČR má jedinečnou příležitost využit svoje znalosti české vědecké scény a nabídnout politické reprezentaci, že vyplní mezeru ve financování vědy po vypršení operačních programů. Inspirací mu může být opět DFG, které má velmi propracovaný systém evaluace velkých síťových grantů, tvořících páteř německého systému rozvoje vědy především na univerzitách. Tyto programy nutí vědce spolupracovat, a to nejen v rámci dané univerzity ale i s partnery z místních poboček Max Plancku a dalších organizací. České prostředí je natolik podobné (univerzity a AV ČR), že by se tento systém dal velmi úspěšně implantovat.
Všechny tyto návrhy jsou ovšem zcela akademické, pokud se za ně nepostaví politická reprezentace v ČR. Je zapotřebí oslovit pana Babiše a vysvětlit mu, že bezvýhradnou podporou pouze aplikovaného výzkumu zcela udusí českou vědu, nedojde k návratu špičkových mladých lidí ze zahraničí a navíc z ČR odejdou i ti vědci, kteří byli až dosud v domácím systému úspěšní. To bude mít za následek útlum transferu technologií, po němž naše politická reprezentace tolik prahne. Myšlenka, že to půjde bez podpory základního výzkumu a že budeme přenášet nápady vědců ze zahraničí, je směšně naivní.
Přestože nemám s GA ČR osobní zkušenosti, považuji ji za organizaci, která je schopna udržet konkurenceschopnost české vědy, zvláště pak, pokud jí bude svěřeno dostatečné množství prostředků k rozdělení mezi silnou českou vědeckou komunitu a pokud najde odvahu k implementaci změn ve svých procedurách na základě zkušeností ze zahraničí.
Mgr. Jiří Nantl, LL.M.
ředitel CEITEC, Masarykova univerzita
Josef Michl se zaobíral nastavením systému práce a grantových schémat Grantové agentury ČR. Jeho doporučení bych v zásadě podpořil a zejména bych se připojil k jeho apelu na zvyšování internacionalizace jejího fungování.
Josef Michl také velmi dobře poukazuje na některé požadavky současného nastavení grantových schémat, které jdou proti zájmu na vědecké excelenci. Jedná se jak o zaměření na počty „výstupů“ (na místo povahy nově objeveného) a obecně mikromanažerský přístup ke správě grantů. Je však nutné vnímat, že řada z těchto zjevných nešvarů grantového systému má širší příčiny. Jde často o vliv náhledu, který státní orgány obecně volí u nakládání s tzv. účelovými prostředky poskytovanými formou dotace. Nejvyšší kontrolní úřad na počátku této dekády začal požadovat, aby byl lépe doložitelný vztah mezi objemy poskytnuté „účelové podpory“ a dosaženými „výstupy“.
Požadavek, aby veřejné prostředky vynaložené na určitý účel byly využity efektivně, je legitimní. Je však nezbytné daleko důkladně zvážit, jakými nástroji a ukazateli tuto efektivitu měřit. Počty „výstupů“ jsou sice relativně nejpohodlnější, ale ve výsledku pro jednotlivé vědce i celý systém škodlivou metodou. Vláda (tato věc zcela jistě přesahuje samotný GA ČR a ostatně se týká také ostatních schémat „účelové podpory“) by zde měla být vůči požadavkům kontrolních orgánů daleko asertivnější. Dlouhodobě – a v rozporu s výslovným požadavkem zákona – nám chybí systém hodnocení schémat účelové podpory výzkumu, vývoje a inovací. Pokud by konečně byl dopracován (návrh Josefa Michla na mezinárodní komisi pro hodnocení činnosti GA ČR může být velmi dobrou počáteční inspirací), otevřelo by to cestu k méně primitivnímu náhledu ze strany kontrolních orgánů státu na efektivitu veřejných výdajů na grantovou podporu vědy.
Pokračování...
Je samozřejmě žádoucí dále odstraňovat prvky mikromanagementu ze strany GA ČR při řešení grantů a přenést odpovědnost zcela na vedoucího vědce. To však vyžaduje etablovat v rámci české vědy sdílené chápání kariérního systému včetně toho, kdo vlastně je principal investigator. V „normálních“ poměrech v jiných zemích se tato role odvozuje primárně od rozhodnutí instituce instalovat (na základě otevřeného výběrového řízení) vědce do pozice vedoucího výzkumné skupiny nebo analogické role v univerzitním kontextu. Ve zdejších poměrech naopak, v důsledku požadavků na úvazky v grantových projektech a obecně jistě také v důsledku přemíry závislosti na projektovém financování, vznikají principal investigators odspodu, jakoby samovolně. Výsledkem je, že na řadě českých výzkumných institucí se pohybuje mnoho institucionálně neukotvených „týmů“, jejichž existence není zachycena ve formálních organizačních strukturách, což snižuje míru srozumitelnosti a předvídatelnosti prostředí zejména pro mladé, začínající vědce. Velikou výzvou pro celý grantový systém je určitě lepší sladění jeho schémat s logikou vědecké kariéry a jejích různých fází.
Nízká možnost náboru zcela nových vědců z prostředí vně vlastní instituce v rámci řešení grantu neplyne jen z formálních požadavků grantových schémat na vymezení „personálního zabezpečení“ již v žádosti, ale také z krátkého odstupu zveřejnění výsledků grantové výzvy od zahájení projektu a nutnosti zahájit čerpání, které se odehrává sice v několikaletém horizontu, ale vlastně v ročním rytmu. Paradoxní je, že ačkoli ministerstvo financí uvolnilo podmínky týkající se řízení víceletých finančních závazků státního rozpočtu, takže převoditelnost grantových prostředků mezi jednotlivými roky je dnes teoreticky možná, prakticky je to složitější. Zaspalo totiž ministerstvo školství, odpovědné za oblast výzkumu, i další „poskytovatelské“ resorty, a zákony o vysokých školách a o veřejných výzkumných institucích umožňují převod grantových prostředků stále pouze v limitech stanovených pro „fondy účelově určených prostředků“. Opět jsme u potřeby lepší koordinace na úrovni celé vlády.
Dopis Josefa Michla ale také výstižně zachycuje řadu praktik, které ve vztahu ke grantům existují v realitě českých výzkumných institucí. Zcela souhlasím, že je nepřijatelné, aby výzkumné instituce požadovaly z přidělených grantových prostředků odvod nad rámec stanovených nepřímých nákladů čili režie. V této souvislosti ale musíme poctivě hovořit o otázce režií. V českém vědeckém prostředí hodně diskutujeme o poměru institucionálního a účelového financování. Velmi málo pozornosti ale věnujeme důsledkům existující kombinace relativně nízkého institucionálního financování a relativně nízkých režií v projektech.
V řadě jiných zemí, kde hrají projekty srovnatelně významnou roli ve financování vědy, nalezneme vyšší podíl režií v projektech. V řadě grantových schémat ve Spojených státech si režie dokonce vyjednávají instituce individuálně s poskytovatelem grantu na základě nezávislé zprávy certifikovaného auditora o skutečné míře nepřímých nákladů na dané instituci. Řešení vnitřního dluhu české vědy – ať již zásadním zvýšením podílu institucionálních prostředků, nebo úpravou nepřímých nákladů v projektech – je podle mého názoru naprosto urgentním úkolem.
Zřízení mezinárodní porady RVVI bylo jedním z dobrých počinů minulé vlády v oblasti vědní politiky. Lze jen doufat, že názorům a doporučením této rady bude nasloucháno a umožní nám dál rozvíjet prostředí pro českou vědu.
MSci Kateřina Falk, D.Phil.
Helmholtz-Zentrum Dresden-Rossendorf v Německu a Fyzikální ústav AV ČR
Souhlasím se všemi body, možná bych ještě nějaké další přidala:
Delší (pětileté) granty by se měly udělovat i pokročilým vědcům, tři roky je ve vědě opravdu příliš málo.
Upozornila bych také na výzvu českých vědkyň, které právem upozorňují na znevýhodnění žen v žádostech o GA ČR. Tento bod je velmi důležitý a agentura by se nad nim měla aspoň zamyslet. TAČR již aktivní kroky na podporu žen ve vědě po vzoru EU dělá, je tedy na čase, aby tento vzor následovala i GA ČR.
Nelíbí se mi, že se v žádostech o grant GA ČR nezohledňují děti a především roky strávené v zahraničí. Povinna stáž 6 měsíců pro juniorské granty je nesmysl, protože na nějaké krátké stáži se toho člověk opravdu moc nenaučí a zbytečně to diskvalifikuje mladé ženy s dětmi. Naopak by se měla zohlednit opravdová práce a studium v zahraničí, nikoliv jako podmínka, ale jako bonus při hodnocení grantové žádosti.
Mělo by se také něco udělat s platovým limitem, to je tragické a v případech některých institucí jako třeba ELI Beamlines to snižuje plat vědce, jelikož kvůli struktuře financování nesmí instituce původní plat dorovnat z klasických zdrojů. Celkově by se mohla nutnost platit plat z grantu GA ČR zrušit, je to podmínka omezující a často zbytečná.
Rozpínání vesmíru se posledních pět miliard let zrychluje. Důkaz naplno zazněl právě před dvaceti lety.
Na podzim 1915 Albert Einstein matematicky propojil hmotu, prostor, čas ve své teorii gravitace (obecné teorii relativity). Při její následné aplikaci na vesmír mu vyšlo, že se musí buď rozpínat, nebo smršťovat. To ale odporovalo vžitým názorům.
Zaskočený badatel se proto obrátil na významného holandského astronoma Willema de Sittera o radu. Ten Einsteina ujistil, že žádný větší pohyb hvězd nebyl pozorován. (Tehdejší dalekohledy „dosáhly“ jen do relativně blízkého vesmíru, kde se rozpínání příliš neprojevovalo.)
A tak Einstein do svých gravitačních rovnic přimyslel nový člen, takzvanou kosmologickou konstantu Λ (řecké písmeno „velká lambda“), která měla vesmír „znehybnit“. Model stabilního sférického vesmíru představil ústně na schůzi Pruské akademie věd 8. února 1917 a následně v jejím časopise.
(Otázka stability vesmíru trápila už autora první gravitační teorie Isaaka Newtona: Jestliže každý kousek hmoty ve vesmíru přitahuje každý jiný kousek gravitačními silami, proč se celý svět už dávnou úplně nezhroutil?)
Nějakou dobu Einsteinovo renomé fyzikálního apoštola fungovalo, ale časem hned tři jeho kolegové vypočítali, že vesmír trvale stabilní být nemůže.
Zpráva, která na mě právě vyskočila na Twitteru, by asi většinu Evropanů nechala chladnou, ale mé srdce buší tak, že mám chuť okamžitě vyskočit z autobusu, který mě veze z Christchurche do Lincolnu, a jásat. Štěstím. A nepochybuji o tom, že to samé se děje masám jeho fanoušků zde na Novém Zélandu i v jiných koutech světa. „Široko je zpátky!“
Široko je hvězda a zrovna slaví velký comeback. Před dvěma lety jako by se po něm slehla zem, jen krátce poté, co film o něm získal Oskara. Na svém soukromém ostrově se ztratil svým „bodyguardům“ z dohledu a ti po něm dlouho marně pátrali. Ani jejich obvyklá komunikace prostřednictvím vysílaček nefungovala. Až dnes se konečně dočkali. Široko tak snad konečně vyrazí na své další turné.
No, dobře, je na čase kápnout božskou. Široko, správně psáno Sirocco, není člověk, i když on sám si to o sobě myslí – ale o tom později. Je to jeden ze zástupců kakapů sovích (Strigops habroptila), největších, a tudíž i nelétavých papoušků (i když se to rozhodně nedá svést jen na velikost). A také nočních (koneckonců v řeči původních obyvatel, Maorů, kākāpō znamená noční papoušek).
Oč jsou kakapové větší vzrůstem, o to méně jich je. V současnosti jejich populace čítá přesně 152 jedinců. A všichni mají jméno. U většiny z nich je, anebo v dohledné době bude, znám i kompletní genom. Jak říká Andrew Digby - astronom a ekolog, jehož práce se zaměřuje na zkoumání a zachování ohrožených endemických ptáků na Novém Zélandu -, v plánu mají osekvenovat i mrtvé jedince a muzejní vzorky. To nasvědčuje, jak moc berou Novozélanďané záchranu tohoto druhu vážně. Bylo totiž ještě daleko hůře a je skoro zázrak, že se populace začala rozrůstat.
Když nehnízdí, je kakapo samotářský, kráčí v noci (odtud jeho druhové jméno „soví“) lesním podrostem, občas šplhá do korun stromů a krmí se plody a další rostlinnou potravou. Jelikož se Nový Zéland až na dva původní druhy netopýrů vyvíjel zcela bez savců, řada ptačích druhů, kakapa nevyjímaje, si dovolila luxus ztratit schopnost letu. A nejen to. Obecně jsou tamní ptačí druhy méně bázlivé, nebojí se ani o svoje vejce, a, což je u ptáků poměrně nezvyklé, trochu páchne.
Do této atmosféry vtrhli nejdříve okolo roku 1200 Maorové (přesné století není známo), a pak v 18. století Evropané. Nejenže se pustili s vervou do kácení lesů, krom toho si s sebou přivezli exkluzivní kolekci savčích predátorů.
Kakapo byl zvyklý při ohrožení ztuhnout a spoléhat se na své kryptické zbarvení. V přítomnosti predátorů s ostrým čichem a ještě ostřejšími zuby tato strategie samozřejmě příliš velký úspěch neslavila. Lidé se na decimaci podíleli přímo (aktivním lovem) i nepřímo (ničením lesů a dovozem savců).
Ještě v sedmdesátých letech to vypadalo, že kakapům hrozí vymření, podobně jako řadě dalších novozélandských druhů, které překvapil příjezd kolonistů z Evropy a jejich zubaté havěti. Kapapo postupně vymizel ze Severního i Jižního ostrova. V roce 1977 však byla objevena poslední větší populace, čítající mezi 100 a 200 jedinci, na Stewartově ostrově (třetí největší, který se často ani do siluety Zélandu nekreslí). Celá tato populace byla během osmdesátých let přesunuta na ostrovy bez predátorů, kde žijí dodnes (skutečně se to o řadě z nich dá tvrdit, protože kakapo se může dožívat až 100 let). I tak ale v roce 1995 svítila kontrolka v červené zóně, na počtu 50 kakapů.
Situace se však díky vytrvalému úsilí začala obracet a vše (prozatím) vyvrcholilo roku 2016, kdy se narodilo hned 34 mláďat. Vyhlídky na záchranu tudíž vypadají daleko lépe než ještě před několika dekádami.
Ale zpátky k Siroccovi. Jako mládě měl kvůli zánětu problémy s dýcháním, proto nebyl schopen se ani sám najíst. Ošetřovatelé jej tudíž vzali do domácí péče, ručně krmili a výsledek se brzy dostavil. Sirocco si lidi vtiskl (imprintoval) jako příslušníky svého druhu a odmítal opustit jejich společnost. Veškeré pokusy o jeho vysazení do volné přírody skončily fiaskem, pokaždé se vrátil k ochranářské chatě.
Jeho náklonnost lidem ale překročila jistou mez. Když jej v roce 2009 navštívili dokumentaristé z BBC, Siroccovi se zalíbil fotograf Mark Carwardine. Než se muž stačil rozkoukat, papoušek mu skočil na zátylek a pustil se do milostné akce. Jeho kolega, Stephen Fry, se jenom bavil a objednával si, aby mládě pojmenovali po něm. Záběry z této úsměvné situace obletěly svět a katapultovaly Sirocca do první ligy celebrit.
Ochranáři brzy rozpoznali obrovský kapitál, který v sobě Siroccova popularita ukrývá. V roce 2010 tehdejší novozélandský premiér John Key jmenoval Sirocca vyslancem a později i oficiálním mluvčím novozélandské ochrany přírody. Dostal twitterový účet a facebookovou stránku. Zájem je obrovský. Na Facebooku už má papoušek Sirocco přes 200 tisíc fanoušků, Twitter se drží zhruba na desetině. Neúnavně informuje svými skřeky (nikoli tweety) o aktualitách z novozélandské ochrany přírody.
BOOM! I’m back! After two years of hiding, I’ve reunited with my rangers. I have a new transmitter so the team can keep track of me again. I’m up to my old tricks already. https://t.co/3BJhFltHMy pic.twitter.com/P8tKI0ge3q
Čas od času se Sirocco vydá i na turné – koneckonců byl jmenován vyslancem. Ale na cesty se vydával již dříve. Na těchto akcích jej navštěvují děti i dospělí a prostřednictvím jeho dvorního ošetřovatele Errola Nyeho se dozvídají o ochraně kakapů i dalších novozélandských druhů.
V roce 2014 se pak Sirocco dočkal dalších dvou poct. Kvůli oslavám 25letého výročí programu na záchranu kakapů byl pozván do parlamentu (čímž se možná vyrovnal i Caligulovu koni). Ve stejném roce pak o jmenovaném papouškovi vznikl patnáctiminutový dokument, který získal tzv. zeleného Oskara (Wildscreen Panda Award).
K jeho věhlasu možná přispělo i to, že byl v roce 2013 kakapo Společností pro ochranu ošklivých zvířat (Ugly Animal Society) zvolen druhým neošklivějším zvířetem na světě – negativní reklama je také reklama.
Siroccovo páření s kameramanem odhaluje ještě jeden aspekt záchrany kakapů. Ochranáři skutečně neváhali nasadit veškeré možné prostředky, včetně dvou naprostých bizarností. Schválně si můžete tipnout, k čemu objekty na fotografii sloužily. Stejně to neuhádnete.
Oko – do duše okno. Naše zornička reaguje nejen na množství světla, ale také na to, co se děje v našich mozcích. Pohyb zorničky prozrazuje míru únavy, ospalosti, vzrušení a lze z něj dokonce s mírným předstihem vyčíst naše rozhodnutí. Jak je tomu ve spánku, když máme zavřené oči?
Genom šestitýdenního novorozence, který byl pochován před více než 11 000 roky v povodí aljašské řeky Tanana, odhaluje neznámou kapitolu osídlení Nového světa. Na scénu vstupují kuriózně objevení Beringiané.
Český ornitolog, expert na kukačky, autor Vesmíru a dlouholetý vysokoškolský pedagog Tomáš Grim se rozhodl odejít ze školství. Důvody, které ho k radikálnímu kroku vedly, jsou zároveň detailní „obžalobou“ českého (nejen) vysokého školství. V obsáhlém rozhovoru, který navazuje na loňské interview v časopise TÉMA , si nebere servítky.
Odcházíte ze školství. Proč? — Můj odchod odráží obecné problémy českého školství, které upřednostňováním kvantity a formalismu dává vzniknout společnosti, kterou bych označil za „pavzdělanou“ – za předponou „pa“ je skryta nenaplněná ambice, jako ve slovech „pakůň“ a „pablb“. Strategie „víc absolventů = vzdělanější společnost“ si zaslouží Darwinovu cenu.1)
Teď ty vaše důvody. Proč? — Býval jsem ze své práce nadšený – v předávání zkušeností jsem viděl smysl, ať už to byla oficiální univerzitní výuka nebo popularizace pro veřejnost. Z univerzitní části smysl během let úplně vymizel. „Předávání“ totiž implikuje, že předávané je někdo schopen přijmout a potřebuje je. Ale „přijímání“ ztroskotává na klesající kvalitě studentů a „potřebnost“ na tom, že někteří mí kolegové na státních zkouškách neřeší kvalitu studentů a jejich prací; tím v podstatě sabotují snahy o zvyšování kvality, moje či jiných kolegů, kterým není úroveň studentů lhostejná. Pro mě je tento aspekt klíčový. Poslední roky jsem přestal učit předměty, které jsem učil dřív, tedy zoologii obratlovců a zoogeografii, které jsou sice zajímavé, ale mají zanedbatelný praktický přesah. Změnil jsem náplň svojí výuky tak, abych učil věci, o kterých vím z vlastní zkušenosti, že – na rozdíl od téměř všeho, co do mě bylo naléváno ve škole – přijdou k užitku. Jenže tyhle znalosti mají v reálném světě státnic a obhajob studentů – především učitelských kombinací – pramalý vliv, protože některé komise dovolí projít prakticky čemukoli a komukoli. Někteří zkoušející sklouzávají k otázkám na úrovni základní školy, aby student aspoň něco řekl. Na státnicích bývá často slyšet „bylo to strašné, ale už ji tady nechci vidět, takže za E“!2) A taky se členů komisí často ptávám „opravdu chcete, aby učitel takového formátu dostal do spárů vaše děti?“ Reakce? Jen zaražené mlčení... a následné úspěšné uzavření studia téhož studenta! Jaký má pak smysl učit na úrovni solidních západních univerzit? Jako byste vyučovala v autoškole, ale vaši studenti se silničními pravidly neřídili a policie by dodržování pravidel nevyžadovala. Pokud máte trochu sebeúcty, nebudete na takové frašce participovat.
vystudoval zoologii na PřF MU v Brně a PřF UP v Olomouci. Na katedře zoologie UP učil zoologii obratlovců, zoogeografii, úvod do studia biologie a další předměty. Bádá převážně o vztazích mezi kukačkou a jejími hostiteli, o stěhování ptáků do měst a ptačích invazích v různých zemích celého světa. Je spoluautorem a spolueditorem slovenské Ornitologické príručky a spoluautorem knihy o kukačce (The Cuckoo: The Uninvited Guest).
Články ve Vesmíru
Jak dlouho to rozhodnutí ve vás zrálo? — Poprvé jsem o změně, tehdy v podobě delší pauzy, uvažoval v roce 2011. Čím dál neschopnější studenti, bující administrativa, neférové jednání u státnic. Něco šlo řešit, ale jen částečně. Například vysvětlit byrokratům z děkanátu, že oni mají poskytovat servis nám, vědeckopedagogickým pracovníkům, ne my jim – bez nás by žádný univerzitní úředník, od rektora až po vrátného, ani neměl práci. A podle toho by se měli chovat. Jiné aspekty se řešit nepodařilo. Na některé obory se např. hlásí menší počet uchazečů než je kapacita, proto se berou všichni; podle toho studenti taky vypadají. A pokud přijímačky vůbec jsou, pak často jen formální. Před lety jsem byl v přijímací komisi; ani nebudu uvádět, čím uchazeči dokládali svůj zájem o studium biologie a jak se v biologii dezorientovali. Přesto byli přijati – je přece třeba naplnit stavy a finance se až do předepsaných limitů přidělují podle kvantity studentů bez ohledu na jejich kvalitu. S tím můžete nanejvýš nesouhlasit, ale to je tak vše, co s tím můžete udělat. Škola je, zatím, pohodlné útočiště před reálným světem, kde těm neschopným studentům nehrozí, že by se museli živit „poctivou prací“. Kdyby měla většina studentů zájem a schopnosti, neschopní učitelé a komise by škodu netropili – vzdělat se lze i samostudiem. A kdyby komise a učitelé fungovali jak se sluší, kvalitu by prosadili. Ale kombinace neschopných studentů a neschopných učitelů... Zbyla jen marnost a bezmocnost.
Kdy vás jímala ta marnost a bezmoc, o které mluvíte? — Frustrace nastává, když výsledky neodpovídají úsilí. Třeba když jsem horko těžko umluvil na seminář špičkového kolegu, zaplatil jej pozváním na večeři z vlastní kapsy – protože na tak „nepodstatnou“ součást výuky prostě nebyly provozní peníze – a pak na jeho přednášku přišli tři studenti. Konkrétní příklady bych mohl sypat z rukávu po tuctech... Nebo když jsem znovu a znovu na přednáškách i konzultacích vysvětloval základní věci, které má student znát ze střední školy. To je univerzální zkušenost i mých kolegů; jeden z nich napsal text o svých studentech, kteří nezvládali ani trojčlenku.3) To mě přimělo k sepsání seriálu Děs a bída UP.4) Konstruktivně jsem rozebral problémy s kvalitou studentů, hodnocením kvality výuky, udělováním nezasloužených titulů apod. A ne že bych na to upozorňoval sám...5) Kromě pár pokývání hlavou „ano, je to bohužel tak“, byl jediný výsledek v tom, že se několik kolegů, včetně současného děkana, místo věcné diskuse o problému pokusilo zdiskreditovat autora,6) navíc na základě věcně chybných tvrzení.7) Podobné zametání pod koberec je ve školství docela oblíbený sport. A bezmoc? Třeba nedávno, kdy jsem se na obhajobách postavil proti tomu, aby prošla odfláknutá diplomová práce, ale komise ji stejně nevrátila k přepracování. Hodnocení bylo zcela zjevně neobjektivní, což dokládá řada komentářů od nezávislých kolegů, a pochopili to i studenti na mojí poslední přednášce na UP teď v lednu, kde jsem tu „diplomku“, spolu s dalšími, použil pro ilustraci většiny chyb, které lze při psaní diplomky spáchat. Jenže s projitím takové práce jako náhodný svědek takového podvodu nic neuděláte. Podal jsem proto oficiální stížnost. Oborová rada a vedení fakulty ji „projednaly“, zápis uložily do šanonu a výsledek je čisté nic. Kolegové, kteří dříve prosazovali kvalitu, mě začali ignorovat. Podporu jsem získal všude kromě svého domovského pracoviště. Rozebrat „vnitřnosti“ této kauzy stojí za to a hned se k ní taky dostaneme – teprve popisy takových zcela konkrétních případů, s poukazem za nezodpovědnost konkrétních osob, totiž ukazují v celé nahotě děs a bídu současného školství.
Proč jste neodešel už dříve? — Bral bych jako selhání, kdybych své diplomanty a doktorandy nedovedl k obhajobám, nedokončil granty, projekty a články. Granty a projekty jsem uzavřel, poslední závazek jsou studenti, které vedu. Nechci je nechat ve štychu ani teď, cítím k nim zodpovědnost. Proto zůstávám na částečném úvazku, který by měl skončit letos, kdy by měl obhajovat poslední z mých „běžících“ studentů. Žádné další „závazky“ už neberu. Další práci na fakultě v její současné podobě vidím jako plýtvání časem, energií a kvalifikací.
Vidíte, ale svoje diplomanty si vybíráte, máte vliv na to, komu se budete věnovat, ne? — Ovšem, ale z jaké sestavy?! Poměr cena-výkon je zoufalý: velká část studentů i přes moje snahy stojí na místě. Většinou to nebyla výuka, ale vodění za ruku. Někdy nad nesamostatností studentů jen lapám po dechu. Za mých mladých let – ano, vidíte, že už dochází i na stařecké skuhrání nad poměry – jsme literaturu hledali tak, že jsme si v knihovně vyzvedli krabici. V ní bylo několik stovek disket, které jsme jednu po druhé prohlíželi v ultramoderním PC s 2 GB hard-diskem. Co tehdy trvalo několik dnů, máte dnes na WoS nebo Google Scholar za několik vteřin. Většinu článků šlo získat jen přes meziknihovní službu na papíře; dnes si stáhnete PDF, které nemusíte číst celé jako papírový separát, ale najdete během vteřin to, co potřebujete, vyhledávací funkcí. Přesto je neschopnost najít relevantní zdroje a neznalost literatury pro dnešní studenty typická. Do diplomanta či doktoranda můžete investovat kolik chcete času, financí a konzultací, ale jestli dokončí studium, není ve vaší moci – řada studentů mi „odpadla“ po několika letech sběru dat v terénu a těsně před dokončením diplomky nebo rukopisů na doktorátu z příčin, které nemůžu ovlivnit: jeden měl po tragické události v rodině jiné starosti než testovat reálnému životu vzdálené hypotézy o běhu světa, další upřednostnil zaměstnání, další byl skvělý ve sběru dat, ale ukázal se jako neschopný výsledky analyzovat a sepsat. A tak dále. Výsledkem je, že většina projektů s mými studenty skončila plným šupletem nedokončených rukopisů. V šupleti navíc leží většina mojí vlastní práce, kterou jsem odkládal a čas věnoval – většinou zbytečně – studentům. Začínat práci s dalším studentem s podobnými vyhlídkami? Děkuji, už ne.
Ten hlavní problém tedy podle vás tkví v tom, že se bere skoro každý, ale to síto přece přichází každý rok se zkouškami a ti méně schopní nebo motivovaní by měli postupně odpadat. Špatného studenta lze přece vyhodit, ne? — Teoreticky ano. Systém výuky a zkoušení se ale špatným studentům podbízí; zkoušení, včetně státnic, je často jen rituální nápodobou zkoušky, kdy požadavky jsou nastaveny tak, aby prošel každý a neubral instituci finance. Kapři si rybník nevypustí. Slyšel jsem i o případech, na UP i jinde, kdy pedagogové mají od svých nadřízených zakázáno neschopné studenty vyhazovat! To pak není výuka, ale obyčejný švindl. Připomíná to ZŠ, kde lze ze zákona propadnout pouze dvakrát; povinnou školní docházku musí dokončit každý. Na některých oborech některých vysokých škol analogicky hodnocení „nevyhověl/a“ existuje jen formálně. Nakonec se zdá, že povinná školní docházka nekončí dostudováním ZŠ... Celý systém směřuje k tomu, že titul Mgr. se bude automaticky přidělovat v porodnici a bude uveden na rodném listu – od nového občánka to nebude vyžadovat o moc menší úsilí, než současný systém „zkoušení“ na některých oborech.
Jak se to projevuje v celkovém trendu? — O poklesu průměrné úrovně studentů VŠ se veřejně diskutuje minimálně deset let. Podobné názory slyším i od známých, co učí na středních a základních školách – o tom, že české maturity ztratily váhu mluvil i bývalý ministr školství Eduard Zeman a přičítal to právě tomu, že na našich středních – i vysokých – školách nad kvalitou vyhrála kvantita.8) Výsledkem je titulovaná blbost, když si vypůjčím název trefného eseje Denisy Proškové.9)
Ale dobří studenti přece stále jsou, nebo ne? — Samozřejmě, že existují studenti, kteří studium pouze nepředstírají. Jenže jiní studenti, kteří by se dřív na vysokou školu vůbec nedostali, strhávají dolů ty schopné. Zbytečně totiž obírají pedagogy o čas a energii, kterou by učitelé jinak věnovali studentům, kteří si jejich úsilí zaslouží. To je nevyhnutelné – čas ani energie nejsou nafukovací. Navíc tu funguje davová psychóza šedé masy, jak to pojmenoval jeden z mých mála schopných studentů: opakovat zkoušku je ok, vždyť opakují všichni okolo; být pasivní v diskusích je ok, ostatní přece taky mlčí... A laťka se snižuje kvůli těm ne-dobrým studentům. Míchání schopných a neschopných, ať už jsou příčiny ne/schopnosti jakékoli, škodí českému školství; to je nejčastější kritika, kterou slyším od známých napříč všemi stupni školství. A jádro pudla je v interakci mezi kvalitou studentů a kvalitou učitelů, kteří dovolí, aby student přijatý zadarmo, bez přijímaček, nebo jen přes formální test či pohovor, prolézal školou s odřenýma ušima až do státnic, kde „už jej přece nevyhodíme, když dostudoval až sem“! A jaká je motivace studenta, který ví, že nemůže být vyhozen? Nezodpovědní kolegové „záchranáři“ tím škodí i studentovi: kvůli jejich laxnosti při zkoušení se nic nenaučil a v praxi narazí.
Když jsem o tom mluvila s jinými vysokoškolskými pedagogy, přišlo mi, že s vyššími akademickými stupni se to zlepšuje, že se postupně ti lidé protřídí a mezi doktorandy už je větší procento těch motivovaných než mezi magistry. — To jistě ano, ale to neznamená, že situace je ok. Jak hlásají Honza Zrzavý i Standa Komárek, organismus s nejdelší dobou neschopnosti samostatného života je doktorand. Proměnlivost tohohle „druhu“ je obrovská – od některých se může školitel sám učit, jiní jsou aktivní a podnětní jak pytel brambor. Neustálé upomínání, co kdo nedodal včas nebo v odpovídající kvalitě. Snaha rozvíjet studenty, kteří na to prostě neměli, mě vyčerpala. Nevidím důvod, proč v tom pokračovat.
A není za tím vším tak trochu to „za nás to bývávalo lepší“? — Za nás to nebylo lepší v tom smyslu, že by lidé obecně byli chytřejší nebo šikovnější, problém je v tom, že univerzita bere jako Kunderův doktor Havel všechno – dřív bylo síto selektivní. Představte si, že do basketbalových týmů začneme nabírat řádově víc hráčů; co se stane s průměrnou tělesnou výškou hráče? Nevyhnutelně klesne. Proč? Protože platí dvě věci: v populaci je tzv. Gaussovo neboli normální rozdělení tělesné výšky a hráči se vybírají nenáhodně podle ní, z pravé části rozdělení, tedy ti nejvyšší. Čím víc budeme hráčů přidávat, tím víc musíme jít „doleva“, tedy brát z těch průměrněji vysokých – doprava jít nelze, ty nejvyšší jsme vybrali hned na začátku. Čím víc basketbalistů, tím bude jejich průměrná výška nevyhnutelně čím dál tím nižší. Podobnou distribuci jako tělesná výška mají vlastnosti, které lze měřit na kontinuu: inteligence, motivace, schopnosti atd. Pokud se dnes na vysoké školy místo každého pátého bere každý druhý, nemůže průměrná úroveň studentů jít jinam než dolů: 50 % nejschopnějších z populačního ročníku bude mít v průměru vždy nižší schopnosti než třeba 15 % nejschopnějších z téhož vzorku; je statisticky nemožné, aby to bylo jinak. A to nerealisticky předpokládám, že se na školy hlásí jen ti nejschopnější z populačního ročníku. Přičtěte k tomu digitální demenci, která tu před pár lety nebyla. Nehořekuju nad „starými zlatými časy“, tedy osobní zkušeností z mládí, jak se to děje od nepaměti; jen poukazuju na recentní a statisticky nevyhnutelný jev.
Ale i vaši kolegové, kteří jistě tuhle statistickou „hříčku“ berou v potaz, tvrdí, že to tak není. — No právě že neberou! Na pokles kvality si nestěžují ti, kdo se vyhýbají učení tuzemských bakalářských a magisterských studentů a místo toho učí vybrané české doktorandy a nabírají zahraniční doktorandy (viz anketa). To je pak opravdu záhada, že pokles kvality nevnímají (směje se). Tím se dá problém individuálně obejít, ne plošně řešit. Někdo ty ne-doktorandy učit a vyzkoušet musí: např. já v průměru každoročně zkouším 250 bakalářských a magisterských studentů, a to většinou dost bídné kvality, ne „pět a půl“ špičkových doktorandů. A argument, že ti nejlepší z našich studentů jdou na doktorát do zahraničí, problém úplně neřeší: já učím v ČR, ne v zahraničí.
Že kvalita studentů stoupá, může být pravda, ale jen lokálně. Není divu, že hlasy o lepších studentech zní typicky z Prahy, kam jdou či odcházejí tradičně ti nejlepší. Jejich přesun = snížení kvality např. na UP, zvýšení kvality na UK... Jiné hlasy se týkají jen těch nejlepších studentů. Souhlasím, že ti nejlepší jsou stále podobně dobří jako dřív. Jenže já nemluvím o vybrané studentské elitě, ale o celé populaci studentů. Navíc u studentů čím dál víc postrádám pracovitost. Kolega to na jedné schůzi komentoval vypjatým výkřikem, že studenti jsou „vši líné“. Asi to souvisí s tou „digitální demencí“, kdy žáci propadají bludnému dojmu, že nic nemusí nosit v hlavě, protože je to přece na netu. Před deseti lety jsem napsal už zmíněný seriál Děs a bída UP. Když jsem pro něj shromažďoval materiály, zjistil jsem, že někteří ze studentů nezvládají ani učivo, které je v učebnicích pro základní školy! A dokonce ani věci z výukových materiálů pro školy zvláštní… Přečtěte si pár perel z písemek ze zoologie10) a zoogeografie.11) Nejdřív jsem se tomu smál, ale po těch letech mi tolikrát opakované „vtipy“ zábavné už nepřijdou. Další důvod, proč odcházím.
Neurážíte tím všechny šmahem? Nemáte žádné šikovné studenty? — Ovšemže mám. Ale ti jsou „ohroženým“ druhem na pokraji vyhynutí. A schopné studenty neřeším – ti jsou samozřejmost: kdo jiný by měl na univerzitě, natož výzkumné, studovat? Řeším problém, že studentů uspokojivé úrovně je minimum: můj dlouhodobý odhad je sotva jeden z dvaceti; i to je podle některých kolegů naivní optimismus. Pokud se objeví student, jak má být, hned se o něm mluví jako o výjimečném případu. To taky o něčem svědčí. Pro mě je pak zásadní a nepřijatelný problém dvojí metr, kdy procházejí prakticky všichni studenti. Mimochodem: dokonce i řada studentů reagovala na rozhovor v Tématu, cituji: „je to přesně tak“. Tihle studenti měli víc sebereflexe než někteří kolegové, které ten rozhovor naštval a měli dost „odvahy“ na to, aby to řekli kdekomu jinému než mně. Ten vztek ostatně dokládá, že to, co jsem řekl, byla pravda – těžko totiž můžete někomu šlápnout na kuří oko, které nemá...
Jako refrén se nám vrací slovo kvantita. Neměl by si dobrý učitel poradit i s masou? — Masa kvalitních studentů by nebyla problém. Problém je masa těch neschopných. Nadměrné počty studentů jsou výsledkem politické objednávky. Z ní ale neplyne, že mají projít odpadní diplomky a má absolvovat každý lempl. Neochota poslat slabého studenta k reparátu je obyčejný alibismus, nebo lenost – přece si nebudeme přidělávat práci, že. Argument, že „na studentech jsme finančně závislí, a tak je nemůžeme vyhazovat,“ neobstojí, protože asertivní postoj učitele dělá divy. Nepozorné studenty jsem přesazoval do první lavice, případně i za katedru… Nemusíte číst o psychologii davu, aby vám bylo jasné, že po takové šachové partii výklad poslouchají. Vždycky jsem stanovil jasná pravidla hry: kolik je pokusů, jaké jsou podmínky, termíny věděli i čtvrt roku dopředu. Zkouším písemně, všichni studenti stejné otázky, stejné bodování, stejné místo a čas = totožné podmínky = žádné výmluvy, že někdo „měl lehčí otázku“. A podobně.
Jenže ani to nestačilo – nakonec jsem začal sám zmírňovat dlouho fungující bodové hodnocení písemek, abych nemusel většinu studentů nechat propadnout. Připadal jsem si jako kolaborant...
Máte nějaké srovnání, že třeba jinde ve světě je to se zájmem a motivací studentů „lepší“? — Nejčerstvější srovnání mám z Australian National University v Canbeře, kde jsem na pozvání přednášel před Vánocemi. Zaskočilo mě, že i tam, podle tamějších kolegů, jde motivace místních studentů dolů – údajně v důsledku existenčních nejistot, kdy šance sehnat stabilní pozici je minimální. Na doktorát se tam hlásí tak málo zájemců, že musejí doplňovat zahraničními, aby vůbec „udrželi stavy“. Stejným způsobem se snaží udržet úroveň studentů i někteří kolegové tady z ČR, když nabírají víc z moře zahraničních studentů místo z malé české kaluže, kde není moc z čeho vybírat.12) Kolegyně z Canberry popisovala, jak dělala studentskou poradkyni; řekla mi doslova, že byla v šoku, když zjistila, jak velká část studentů trpí úzkostmi, depresemi a sebepoškozováním. Ptal jsem se jí proč. Odpověď mi zněla až česky – bere se víc studentů než dřív, takže kromě těch nejlepších i ti stále horší, ti pak neumí dostát požadavkům, stále víc jich proto žádá o prodloužení studia, nestíhají, mají depku... Určitě to není jen australský problém – nedávno o dost vysokém celosvětovém výskytu duševních problémů, které jsou přímo způsobené doktorským studiem, psali v Nature.13)
Každopádně můj osobní dojem je, že v zahraničí, ať už je to vystoupení cizí nebo moje, vidím u studentů okamžitou odezvu – zájem, netriviální dotazy, potřebu dozvědět se víc. Projev zájmu u nás je vzácný a dotazy většinou padnou, až když studentům na semináři připomenu pravidla hry, například „kdo se aktivně nezapojí a nebude klást zvaným přednášejícím dotazy, nedostane zápočet“. Druhá věc je pak úroveň takových dotazů... Odráží to míru motivace, samostatnosti a tvořivosti „tady“ a „venku“. Samozřejmě zjednodušuju, ale na omezeném prostoru, který tu máme, nelze jinak. Jedno podstatné zjednodušení je proměnlivost uvnitř „tady“, tj. mezi různými českými univerzitami. Nejen „Karlovka vs. Hradec“, ale i mezi velkými univerzitami. Třeba studentstvo má nápadně vyšší úroveň na UK než na UP nebo jinde v ČR – můj dojem mi potvrdilo několik kolegů, kteří učí v Praze a zároveň na jiných hlavních univerzitách.
A není problém taky v pedagozích? — Máte pravdu. Například zodpovědnost za zmíněný dvojí metr padá na hlavu učitelů. A nikdo snad ani nekontroluje kvalitu výuky – což by se ale mělo změnit s institucionální akreditací. Chybějící evaluace, to je zásadní průšvih: zatímco ve vědě se láme chleba rychle, mizerný učitel může nenápadně svou „výukou“ škodit až do důchodu a přivádět na školu finance za studentohodiny a ještě za to dostat pochvalu. Proto tolik vysokoškolských učitelů jen učí.14)
Za dvacet let nikoho z mých nadřízených nezajímalo, co a jak učím. A nebudu výjimka: nářky studentů na konkrétní vyučující jsou během let konzistentní. Jak myslím prohlásil Noam Chomsky, pokud učíte to stejné co před pěti lety, buď je mrtvý váš obor, nebo jste mrtvý vy. Takových zombie-učitelů sice ubylo, ale někteří přežívají – jeden z mých nejsilnějších zážitků ze školství bylo vyprávění studentky o tom, jak vyučující nebyl schopen vysvětlit na úvodní hodině jeden ze základních principů ani po opakovaném nahlížení do učebnice a mně došlo, že jsem podobný zážitek měl s týmž učitelem před lety taky! To by nemohlo nastat, kdyby probíhaly hospitace. A kdyby studenti aktivně hodnotili výuku, což nedělají.15) K čemu je, když si mi studenti stěžovali u piva, že kolega „učí“ tak, že cosi huhňá, hypnotizuje něco za oknem a téma, které je super-vzrušující, prezentuje nudně, když to neřekli jemu? Na jednu z jeho přednášek jsem se přišel podívat. Přesně, jak to popsali ti studenti... S vědomím, že pasivní studenti to pro sebe neudělají, jsem mu napsal. A za rok si nový ročník studentů opět povídal o „uspávači hadů“ – tak mu přezdívají. Už jsem to ani nekomentoval...
A co vliv školitelů? — Proměnlivost je veliká. Problém je s pseudoškoliteli, kteří produkují kargo-diplomky ve stylu papuánských i vědeckých kargo-kultů.16) Nejenom doktorandi můžou doplatit na mizerného školitele.17) Magisterští studenti by měli být při výběru školitele stejně obezřetní... Zaráží mě nezájem některých školitelů o jejich vlastní diplomanty. Částečně za to může všeobecný tlak na kvantitu všeho, včetně nesmyslně vysokého počtu přijímaných studentů, které pak někdo musí vést. Na studenty taky číhá past v podobě oblíbených školitelů – jsou i případy, kdy školitel má přes dvě desítky studentů a samozřejmě s nimi nestíhá konzultovat. Pak už ani nepřekvapí hláška jednoho masového školitele „něco sepiš a pošli to někam“! Zanedbávání studentů školiteli má mnoho forem – třeba školitelé tak neschopní, že si jejich studenti musí svůj výzkum sami platit! Školitel na to prostě nemá – ve více významech... Jiný příklad: před lety jsem zavedl po vzoru jiných škol seminář, kde vystupovali zvaní hosté. Seminářů bylo přes tři sta, počet účastí většiny kolegů spočítám na prstech jedné ruky. Diplomanti vedení na naší katedře měli za povinnost přednést o řešení své práce dva semináře, ve čtvrtém ročníku česky, v pátém anglicky. A nepamatuju si jediný případ, kdy by se školitel přišel podívat na referát svého studenta! Ze svých studií v Brně jsem byl zvyklý na opak, tam byli členové katedry na semináři standardně.
Vy tedy nakládáte, nepřeháníte to? — Kdyby nebylo co nakládat, nenakládám. A nejsem sám. Kolega z jiné univerzity nedávno dával k dobru příhodu, kdy mu jeho kolega řekl: „To se vám to publikuje v tom Nature, ale my jsme poslali článek do impaktového časopisu a oni nám ho nevzali!“ Ano, lidská blbost a neschopnost je bezmezná – a to i mezi vyššími univerzitními úředníky, mezi něž ten pán patřil. Nebo příhoda, kdy se podobně schopní kolegové jiného známého vymlouvali, že v jejich oboru nejsou žádné impaktové časopisy; známý jim na příští zasedání katedry donesl seznam víc jak půl sta takových „neexistujících“ časopisů. Podobnými absurditami bychom vyplnili tlustou knihu. A ty příběhy jsou recentní, žádný středověk devadesátých let. Další ukázky viz Děs a bída UP. Dnes bych seriál přepsal jen málo. Třeba název. Děs a bída českého školství, určitě nejde o specialitu UP. Příklad: v seriálu byl díl Nevěřte nikomu, komu je přes 30 a není na WoSu!18) Psal mi pak doktorand z brněnské MU, že si to nalepil na dveře. Hned mu nakázali to strhnout. Lakmusový papírek do našeho školství. Kdo se tím mohl cítit ohrožen a proč? Správně to mělo být naopak: učitel to heslo neměl strhávat, ale sám nalepovat!
Vidíte někde chybu sám v sobě? Měl jste něco dělat jinak? — Tak to je materiál na pěkně dlouhý rozhovor... Zásadní chybu jsem např. udělal, když jsem před šesti lety ignoroval svoje příznaky vyhoření. Ty plynuly i ze zdravotních problémů, které jsem dlouhodobě lámal přes koleno – během doktorátu jsem prodělal těžkou mononukleózu a vzápětí na to boreliózou, v jednom období jsem nebyl ani schopný dokončit větu; po přeléčení mi zůstala trvalá únava. Místo pauzy jsem se nechal ukecat do dalších grantů, projektů, vedení studentů... Přivodil jsem si tím zbytečně různé zdravotní problémy.
Nedokázal jste ubrat? — Neuměl jsem říct ne a práce mě zahltila. Stejně jako třeba kolegu z JAR, skvělého odborníka i člověka, který mi nedávno psal o tom, jak jej práce drtí a jak si uvědomuje, že to je právě proto, že neumí říkat ne. Proč neřekneme „ne“, když víme, že to je cesta do pekel? Vaši spolupracovníci jsou učebnicoví workoholici, doma vás v dětství odměňovali za „pěkné“ vysvědčení, jste v kompetitivním prostředí, kde je explicitně vyznávána víra, že „x + 1“ je lepší než „x“. Za „x“ si dosaďte odborné články, impakt faktory, citace, posudky, zvané přednášky, studenty, granty, konference atd. Nad důsledky někdy nevíte, zda se smát nebo plakat: kolega ke svému životnímu jubileu publikoval vlastním nákladem obsáhlý sebeoslavný spisek s detailním výčtem článků, kolikrát byl který z nich citovaný a kým, kdy byl na které konferenci atd. Systém takovýhle vybičovaný narcismus podporuje...
Jak? — Soutěžíte o stejné granty, stejná místa v časopisech atd. Výsledkem je mimo jiné absurdní situace, kdy o sobě každý tvrdí, že je „strongly motivated, hard working, highly competitive“. Každý týden mi chodí mailem zprávy „Naturejobs Newsletter Alert“. Evergreenem jsou zprávy o přepracování, vyhoření, o tom, jak „vědci bojují s toxickou vírou, že padesátihodinový pracovní týden je flákárna“.
Nepěkně se mi nevyplatila jiná chyba. Uvědomil jsem si ji až oklikou. Bývalý student za mnou přišel s tím, že bych měl být k němu „vlídnější“. Protože mě to trochu trápilo, probral jsem svou „nevlídnost“ a jeho pracovní výkon se dvěma známými z jiných univerzit; student většinu úkolů nesplnil v termínu a stále jsem jej upomínal, často opakovaně a nakonec skutečně „nevlídně“. Oba známí, přímo archetypální ukázky vlídných vedoucích, mi nezávisle řekli, že „kdyby takhle pracoval můj student, dávno bych jej vyhodil“. Přesně – vlídnost není zadarmo a na hrubý pytel patří hrubá záplata. Udělal jsem opakovaně chybu v tom, že jsem podporoval, třeba nadstandardními stipendii a volnou pracovní dobou, i ty studenty, kteří si to nezasloužili. Měl jsem víc rozlišovat. Příliš jsem spoléhal, že vnější tlak v podobě upomínání, domlouvání, vedení za ručičku povede k rozvoji studenta. Moje hloupost... Příliš pozdě mi došlo, že pokud není student hnán silnou vnitřní motivací, nemá smysl ho nikam tlačit. Pro obě strany je přínosem takového studenta ze školy vyhodit.
Jakou podobu měla tedy ta poslední kapka, která vás po šesti letech váhání donutila k tak razantnímu kroku? — Zdánlivá prkotina. Obhajoby dvou magisterských prací. Dva protipóly: obě diplomky se odlišovaly od standardu. Ta první směrem k práci středoškolské; ačkoli prokazatelně nesplňovala ani základní požadavky předepsané katedrou botaniky, obhajobou prošla a byla oponentem hodnocena za A – ! Ta druhá se odlišovala směrem k práci rigorózní, alespoň tím, že byla předložená jako anglický rukopis odborného článku a k tomu český úvod. Podle mě tedy byla v souladu s profilací PřF/UP jako výzkumné fakulty/univerzity, ale byla oponentem hodnocena F a obhajobou neprošla. Učebnicová ukázka dvojího metru: druhá práce byla odmítnuta na základě výtky, že nevyhovuje formálně, ale první práce, ačkoli ilustruje snad všechny myslitelné formální prohřešky, prošla. Nebudu tu vyjmenovávat konkrétní argumenty, jen podotknu, že výtky ke struktuře a formě té druhé práce by šlo postavit proti všem rigorózním a dizertačním pracím – to ale nikdo nedělá. Takže opět dvojí metr. Mluvit o zvyšování kvality obecně je k ničemu – o tom mluví všichni, právě včetně těch, kteří o tom pouze mluví. Sebeelegantnější obecné řeči nenahradí konkrétní kazuistiky – ostatně jen ty v posledku tvoří celkový obrázek. A zodpovědnost za úroveň školství nemá žádný esoterický celostátní pedagogický sbor; konkrétní učitelé mají zodpovědnost za konkrétní diplomky, obhajoby atd. Proto se bavme o nich. Alespoň v základních rysech. Ty dvě práce a posudky, které pro mě byly tou poslední kapkou, najdete veřejně na theses.cz; ať každý posoudí sám za sebe. Pokud někoho zajímají konkrétní důvody, proč jsem na průběh a závěr obhajob podal stížnost, najde je v komentovaných souborech na mém webu.
Co může stát za podle vás zkreslenými posudky, které tam rozebíráte? — Obecně je několik možností: protekce, nepotismus, nekompetence autora posudku, či finanční motivace, ať už úplatek či finance za studentohodiny. Víc možností mě nenapadá. Ale zjevně to nebyla motivace podporovat vzdělávání. Taky je možné, že např. oponent práci prostě nečetl a počítal s tím, že mu to projde. Oficiálně prošlo... Že procházejí podobně slabé práce i na jiných univerzitách? To není omluva – policejní hlídka vám taky nepromine překročení povolené rychlosti jen proto, že mnozí ostatní porušují předpisy též… Mizerné diplomky mají i svá pozitiva. Podle paskvilů můžeme učit, jak nemá diplomka vypadat. A každá práce je vizitkou svého tvůrce: chleba je vizitka pekaře, text je vizitka autora.
Ale taky těch, kdo rozhodnou, že mizerná práce projde, ne? — Ano. Vedoucí práce má možnost práci nedoporučit. A posudek je místo, kde může vedoucí uvést, že student se neřídil jeho pokyny, pracoval nedostatečně apod. Pokud tak vedoucí neučiní, bere tím zodpovědnost za paskvilnou diplomku i na sebe. Velký problém vidím v nízké až žádné sebereflexi studentů. Nedávno můj kolega odhalil, že v seminární práci studenta byly celé věty zkopírované z jiných prací. Studentovi jsme oznámili, že pokud se plagiátorství bude opakovat, má okamžitý vyhazov. Student se rozhodl odejít sám. Kdyby měli někteří studenti podobnou sebereflexi, nemohli by odevzdávat „diplomky“, které se diplomce podobají jen členěním na kapitoly.
A studenti se sebereflexí nejsou jen zbožné přání. Příklad: před pár lety u nás na zoologii obhájila diplomku dáma, která původně začala studovat snad před dvaceti lety. Ta paní přerušila studium a znovu nastoupila, až dovychovala své potomstvo. Její práce není žádná bezcenná rychlokvaška. Ta paní má, na rozdíl od některých „studentů“ a jejich „školitelů“ můj velký respekt.
Pořád ale mluvíte o těch opravdu mizerných příkladech, není to většinou v pohodě a místy i velmi dobré? — Viděl jsem obhajoby výtečných prací, k jedné z čerstvých prací studenta odborné biologie byly dokonce přiloženy dva už publikované články. A ta práce nebyla rigorózní, jak byste čekala z těch článků, ale bakalářská!
A není ta v průměru špatná úroveň jen váš subjektivní dojem? — Jistě je – a tento subjektivní dojem sdílí celá řada kolegů, které jsem požádal o vyjádření. I kdyby ve hře nebyla práce mého studenta, stěžoval bych si taky. Ostatně práci na seriálu Děs a bída UP odstartoval článek kolegy, který si jen stěžoval na své studenty, které jsem ani neznal. Kdybych to přešel mlčením, zpronevěřil bych se vlastním zásadám. Třeba tomu, že vysoká škola, která se navenek tváří jako výzkumná, se tak nemá jen tvářit.
Nejvýstižnější je asi vyjádření doc. M. Eliáše (OSU, Ostrava), čerstvého nositele ceny Neuron: podle něj je diplomka, o které mluvím jako o odstrašujícím příkladu, „typická sračkoidní nic nového nepřinášející slátanina, jakých se v rámci didaktických oborů vytvářejí v ČR každý rok mraky“. Děsivé je na tom slovo „typická“. Netušil jsem, že existuje celé školské odvětví, respektive odvětví odpadního průmyslu zvané „didaktické práce“. Kontaktu s ním jsem byl dřív ušetřen: kvalifikační práce svých učitelských studentů jsem vedl stejným způsobem jako práce těch z odborného studia, nebyl jsem členem komisí, kde se učitelské práce obhajují, ani jsem nedostal žádost takové práce oponovat. Školitelé a předsedové didaktických komisí jistě dobře vědí proč...
Na postup jste si stěžoval. Jak to dopadlo? — Jediným výsledkem bylo, že pan děkan uložil vedoucímu katedry botaniky informovat vedoucí kvalifikačních prací o požadavcích na takového didaktické práce prostřednictvím školení. Výsledek? Děkanem vyžádané školení sice údajně proběhlo, ale vedoucí katedry botaniky nepozval ani mě, ani další kolegy z naší katedry. Přitom jsem stále školitelem a jeden z mých „běžících“ studentů má obhajovat před stejnou komisí, o které jsem už mluvil.
Zásadnější ale je, že projednání stížnosti na oborové radě a následně s děkanem fakulty ukázalo neochotu vedení cokoli řešit. Odmítnutou práci můj student opravil a obhájil, co mu zbývalo. Ok, uzavřená kapitola. Já mám teď problém s něčím jiným: vedení fakulty proklamuje kvalitu, chvástá se postavením UP ve světových žebříčcích, ale zavírá oči před lajdáckými diplomkami a zároveň odmítlo můj návrh umožnit schopnějším studentům předkládat práce v podobě rukopisu odborného článku. Přitom taková možnost funguje jinde, třeba na Jihočeské univerzitě, prosazuje se v Ostravě. Vedení mojí fakulty mě proto nepřesvědčilo, že důraz na kvalitu, který předkládá veřejnosti, je víc než reklamní tah.
Nakonec jste tedy dal výpověď? — Jak už jsem uvedl, mám v současné době snížený úvazek na dobu určitou, na vlastní žádost. Nejdřív jsem jen nadhodil možnost, že z UP odejdu. Jediná reakce byla „bude to pro univerzitu velká ztráta“. Čtu to takhle: je nám jedno, že přijdeme o pracovníka, který makal na zvýšení kvality, hlavně že nepřijdeme o finance za studenty, o které bychom přišli, kdybychom o kvalitě nejen mluvili, ale skutečně ji kontrolovali. Nebylo by fér, aby se pracovníci, kteří mají dohlížet na kvalitu výuky a úroveň kvalifikačních prací, zodpovídali daňovým poplatníkům? A studentům?
Mluvil jste o tom se studenty? — Různým studentům jsem ukázal zmiňovanou karikaturu diplomky s tím, že byla úspěšně obhájena. Byli z toho rozčilení: „Jak k tomu přijdeme, že jsme se museli na diplomce tolik nadřít, když se jiným dává titul vlastně zadarmo?“ To je otázka na členy komise, kontrola kvality na výstupu je jejich zodpovědnost. Studenti i já bychom rádi slyšeli vysvětlení. Čekáme.
Proč jste se rozhodl na věc upozornit veřejně? — Příležitostí se problémem zabývat konstruktivně měli mí kolegové a nadřízení víc než dost. Hned na začátku téhle kauzy jsem jim ostatně sdělil, že záležitost lze řešit i v médiích. Bylo mi doporučeno, že než se do toho pustím, mám zkusit cestu interní stížnosti. Jak mi poradili, tak jsem udělal. Diskuse na inkriminovaných obhajobách, oficiální stížnost, jednání s děkanem – vše bezvýsledné. Pokusy komunikovat s kolegy a členy vědecko-pedagogické rady neuspěly – většina z nich moje dotazy prostě ignorovala. Jednání rady proběhlo bez mojí přítomnosti, ale v přítomnosti kolegů, na jejichž jednání jsem si stěžoval. Jasný střet zájmů. Rada ani neotevřela materiály, které jsem k stížnosti přiložil. Když zmiňované školení zadané děkanem proběhlo, tedy údajně, pro pracovníky kromě těch z mojí katedry, pro které mělo být v první řadě, děkan mě odkázal zpět na radu. Šach mat.
Čekal jste to? — V širších souvislostech mě tenhle výsledek nakonec tolik nepřekvapuje. Bylo by naivní si myslet, že pracovníci univerzit či akademie dělají věci, které někdo jiný pokládá za problematické, méně často než běžná populace. A to jde jen o „měkkou“ věc, tedy hodnocení kvality diplomek, které bude vždy do jisté míry subjektivní. Třeba mám jen já a kolegové, kteří se mnou souzní, vysoké požadavky, že. Co je to proti jasným případům „tvrdých“ podvodů, jako třeba publikační plagiátorství, krádeže výsledků, falšování dat – o tom už byla napsána hora článků u nás i v zahraničí. Včetně faktu, že většina takových případů se zamete pod koberec, ze školy odejde spíš student, kterého školitel nabádal k falšování dat, a viníci zůstanou nepotrestáni.19)
Nedávno jsem na reklamním tričku UP viděl nápis: „Být školou čestnosti, vybranosti usilující o pravdu...“ S tím těžko nesouhlasit. Jen mám dojem, že čestnost si definuji trochu jinak než někteří kolegové... Částečně je chápu, i mě začala práce dost válcovat. Přesto je smutné vidět, jak se někteří dřív progresivní kolegové nechali zkostnatělým systémem semlít. Ztratili soudnost, zodpovědnost vůči dobrým studentům, zlhostejněli. Škoda. Přitom znám univerzitní pracovníky, kteří se semlít nenechali; odvádějí dobrou práci a nehrají hru „mám svoje místečko jisté, co se budu namáhat“ případně „do důchodu to mám za pár“. Těch si vážím.
Těžko bych mohl mít čisté svědomí vůči budoucím studentům a jejich rodičům, kdybych je před nástrahami českého školství nevaroval. Když jsem před lety začínal psát do Vesmíru, váhal jsem, jestli negativními recenzemi špatných učebnic nepoškodím jejich autory; moje pochyby rozehnal Ivan Boháček, vedoucí redakce Vesmíru: student sám nepozná, že padá do pasti špatné učebnice, a je zodpovědnost toho, kdo to pozná, jej varovat! Tento princip následuju všude. Veřejnost i studenti mají právo na informace – a nakonec kvalifikační práce i posudky na ně jsou ze zákona veřejné tak jako tak.
Co by se podle vás mělo změnit? — Obecně je problém v tom, že tlak na výkon vede k problematickému chování. Třeba ve vědě, jak se ostatně psalo ve Vesmíru víckrát, v souvislosti s predátorskými časopisy nebo jinými způsoby podlézání laťky, ale i ve školství. Lidé pod tlakem se snaží vyhovět požadavkům doby, i když na to nemají – co všechno se dnes tváří jako věda nebo diplomka... Vede to k zaslepenosti. Třeba nedávno byly zveřejněny mezinárodní žebříčky pořadí světových univerzit. Kolegové se hned poplácávali po ramenou, jak si UP proti loňsku polepšila; přitom proti předloňsku si naopak pohoršila...
Jak jsem ostatně sám řekl během těch problematických obhajob, nemám nic proti tomu, aby učitelské DP vypadaly jinak, aby v nich nebyla statistika apod. Na přírodovědecké fakultě výzkumné univerzity by to ale byla bizarnost – jaký by pak byl rozdíl mezi fakultou přírodovědeckou, která je „prestižní“, a pedagogickou, která je... no, všichni víme jaká. Ale každé pracoviště a pracovník si dělá svou vizitku sám za sebe... Naopak mám vše proti tomu, aby kdokoliv veřejně proklamoval kvalitu, třeba zaklínáním se úrovní současné vědy, a vyráběl pod rouškou pružných regulí šmejd. To je mrhání prostředky daňových poplatníků.
Máte nějakou radu pro studenty, současné i budoucí? — Studentům doporučuji, aby se podívali na zveřejněné práce a posudky svého potenciálního školitele a ověřili si, do čeho jdou. A na jeho publikační činnost, která určuje, zda je školitel schopen studenta financovat. A co tak po vzoru seznamů predátorských časopisů zavést seznamy predátorských školitelů a učitelů, tedy těch, kteří neodvádějí práci, kterou vykazují? A co tak po vzoru „retraction“, tedy stažení problematického publikovaného článku, když se třeba ukáže, že jde o plagiát či podvod, zavést možnost zneplatnit špatnou kvalifikační práci?
Než vyrábět karikatury DP jen aby se splnil formální požadavek, to už by bylo produktivnější změnit zákon a směrnice – jinak se plýtvá financemi i lidským potenciálem. K vítězství zla stačí, aby slušní lidé nedělali nic. Přidělování titulů za odfláknuté diplomky je zlo, je to nespravedlnost a podraz vůči studentům, kteří odvedli poctivou práci. Pracovat v pokryteckém prostředí, které káže kvalitu, ale dovolí projít bez ohledu na ni, pro mě ztratilo smysl; to je konečný důvod, proč odmítám takový systém dál svojí prací podporovat.
Tak jsme zpátky u vašeho odchodu. — Úlevné odchody ze školství, jako je ten můj, nejsou žádná rarita. Podobně špatné zkušenosti se studenty, kolegy, dvojím metrem apod. má spousta mých kolegů učitelů ze základních, středních i vysokých škol, jak ostatně dokládají jejich názory. Spíš mě zaskočilo, kolik známých zůstává ve školství jen z existenčních důvodů: „Šel bych taky pryč, ale mám rodinu, hypotéku...“
Vědu neopouštíte? — Do vědy bych se po pauze rád vrátil; ale už ne v „kolektivu“ na UP. Zásadní rozdíl mezi vědou a výukou je, že ve vědě mám pod kontrolou, s kým budu spolupracovat a s kým spolupráci ukončím. Ve výuce nemám na to, koho budu učit, vliv. Přidejte k tomu úroveň mezilidských vztahů, kterou jsem nastínil...
Obecně pro mě ale práce není prioritou jako dřív, kdy konflikt mezi prací a čímkoli jiným vyhrála práce. Můj odchod je dán zdravotními důvody, prostým pudem sebezáchovy.
Myslíte, že jste vyčerpal opravdu všechny možnosti? — O nápravu jsem se pokoušel patnáct let.20) Podívejte se na předměty, které jsem zavedl, jaké přístupy jsem prosazoval v seriálu Děs a bída nebo si ověřte, kdo prosadil pravidla státnicových bakalářských zkoušek a obhajob, která najdete na webu katedry zoologie UP. Leccos ani nedohledáte. Pro svoje studenty jsem nad rámec konzultací zavedl ve svém volném čase „journal club“, tedy debatní kroužek, kde studenti diskutují o článcích. Marná snaha: dělali jen nezbytné minimum. Journal club skončil kvůli jejich nezájmu. Nevím, co víc jsem měl udělat. Účinek téměř nulový na všech frontách... Ostatní kolegové si na předešlý neutěšený stav jen stěžovali, ale nehnuli prstem. Když jsem kolegům, kteří na rozdíl ode mě zkoušejí na magisterských státnicích, navrhl, aby zveřejnili jasná pravidla hry i pro magisterské zkoušky, ignorovali to...
Teď jsem si uvědomila, že jste ještě nezmínil evergreen „na to nejsou peníze“. — Protože klíčový problém školství podle mě není nedostatek financí, ale hlavně nadbytek studentů. Navyšování financování k ničemu nepovede, pokud nebude spojeno s dalšími změnami – v první řadě s podstatným snížením počtu přijatých studentů. Mimochodem, na svém volebním meetingu náš staronový rektor J. Miller nadhodil otázku, zda chceme univerzitu velkou, nebo elitní. Slyšet takový dotaz na univerzitě, která se prezentuje jako výzkumná, mě trochu zaráží. Nicméně ta otázka je klíčová: obě kvality se navzájem vylučují. Já jsem pro „elitní“.
Co by znamenalo elitní? — Tvrdé síto, buď v podobě velmi selektivních přijímacích zkoušek, nebo nekompromisního vyházení studentů, kteří se během prvního semestru či roku neosvědčí. Například kolegyně z Prahy dává novým doktorandům, kteří už mají nějaká data z magisterského studia, jasný požadavek: buď do konce prvního ročníku budete mít hotový rukopis, nebo letíte. Velmi inspirativní! Součástí elitnosti by mělo být i soustředění výuky na to, co student v reálném světě, tedy ne ve škole, potřebuje, a ne na to, co potřebuje učitel, který si skrz studentohodiny vydělává na mzdu. Přednášet do detailu to, co si student přečte v učebnici, je ztráta času. Výuka interaktivní formou diskusí či studentských prezentací je pořád v menšině. Studenti si taky dlouhodobě a právem stěžují, že hlavní starostí studia už není, co se naučit, ale jak nasbírat dostatek kreditových bodů. Z počtů zkoušek, které musí studenti plnit, se mi protočily panenky. Místo kritického myšlení, debatních dovedností atd. se totiž stále učí papouškovat látku, jejímž jediným důvodem existence je tradice – když už se to učilo dřív... Chemik přednášející zelenému biologovi povinnou přednášku – místo volitelné – je umělá zaměstnanost. Elitní škola nemůže být ani ta, kde jsou učitelé hodnoceni čistě kvantitativně podle počtu odučených hodin nebo počtu obhájených diplomek, nikoliv taky podle toho, co a jak učí a jak ty diplomky vypadají. Za některé přednášky a diplomky by se měly učitelům body spíše ubírat než dávat...
Mělo by existovat školné? — Ano. Zásadní problém vidím v tom, že studium je u nás zadarmo. Učitelka houslí mi vyprávěla o svých zkušenostech z výuky na státní škole, kde rodiče studentů platili 15 Kč na hodinu a zbytek tvořila podpora od státu, a ze soukromých lekcí, kde rodiče platili vše. Rozdíl v tom, jak se studenti učili, propastný. Státní podpora = nulová motivace žáků = mizerné výsledky. Placené školné = filtr = silná motivace = dobré výsledky. Ale jistě by měla být možnost státních půjček, ne podpory, ale jen těm, kdo se chtějí naučit dost na to, aby mohli vydělat dost na to, aby dluh splatili. Pro zavedení školného je řada důvodů.21) Dnešní státní charita, která nerozlišuje dobré a špatné studenty, nikam nevede, to už víme.
Co dál? Dáte od školství ruce úplně pryč? Budete se snažit něco měnit zvenčí? — Jsem obyčejný univerzitní pěšák, který jde navíc do zálohy. Nikdy jsem neměl generálské ambice, nikdy jsem nekandidoval do senátu či na post vedoucího katedry. Nemám pro to vlohy. To je na generálech, tedy rektorech, děkanech apod., aby tlačili v politické sféře, ne na pěšácích – ti mají učit, ne řídit. Přesto se domnívám, že vědět o konkrétních zkušenostech pěšáků je užitečné. Dosvědčují to i reakce na náš původní rozhovor – až mantrické „podepisuji v plném rozsahu“ a „konečně to někdo řekl naplno“, což je tedy omyl, protože se o tom problému mluví už dlouho, viz třeba mediální vystoupení rektorů T. Machuly22) z Jihočeské univerzity a M. Beka23) z Masarykovy univerzity, nebo letošního kandidáta na rektora Univerzity Karlovy J. Černého.24) Můj dojem je, že jde o navzájem izolované aktivity. To mi přijde pro řešení problému, který je zjevně celostátní, jak je vidět z názorů kolegů napříč celou republikou, málo efektivní. Ať už budou o změny v našem školství usilovat izolovaně nebo samostatně, je zřejmé, že by úsilí všech, kdo se budou problematice školství věnovat, mělo směřovat proti současné masové výrobě.
1) Satirická cena za „nejblbější smrt roku“, uděluje se výhradně in memoriam za znemožnění dalšího rozšiřování genů toho, kdo si takovou smrt přivodil (pozn. red.).
2) V systému hodnocení na státnicích na PřF UP dnes platí pětibodová škála od A (= výborně) po E (= dobře) až F (= nevyhověl/a).
3) Rolčík J. 2007: Hrozivá úroveň některých SŠ a VŠ studentů. Žurnál UP 16(13): 8–9.
4) Grim T. 2007: Děs a bída UP. Žurnál UP 16(15) a 17(3–11). Všech deset dílů v jednom souboru zde.
5) Bíl M. & Fürst T. 2008: Stane se Přírodovědecká fakulta UP rejdištěm vědeckých nul? Žurnál UP 18(2): 9.
6) Zbořil R., Hobza P., Šebela M., Frébort I., Trávníček Z. & Lemr K. 2007: Vážený pane Grime. Žurnál UP 17(10): 8.
7) Grim T. 2007: Děs a bída UP podesáté – Pokus o vysvětlení. Žurnál UP 17(11): 8.
8) Impuls 12. 4. 2017: „Bývalý ministr školství Eduard Zeman: Maturita u nás nemá úroveň, vysokoškoláků je moc!“
9) Prošková D. 2003: Titulovaná blbost.
10) Grim T. a kol.: Žába drápadka, zubaté sumky a další bizarnosti aneb Nikdo není dokonalý (hlavně chudák vrápenec) (pár citací z testů ze systému a fylogeneze strunatců pro chvíle smutku).
11) Grim T. a kol.: Vyhubená megalofauna, ptačí mordalita a medvídek kaola (pár citací z testů ze zoogeografie pro chvíle smutku).
12) Anketa: Názory na úroveň kvalifikačních prací, výuky a školství v ČR
13) Woolston C. 2017: A love–hurt relationship. Nature 550: 549–552.
14) Grim T. a kol.: „Učit a bádat na univerzitách, nebo jen učit?“ Anketa k významu vědecké práce na vysokých školách.
15) Grim T., Remeš V., Krist M., Kovařík P., Weidinger K., Fellner M., Kuras T. & Tuf I. H. 2004: Návrh na hodnocení výuky studenty na UP. Žurnál UP 13(13): 4.
16) Novotný V. 2000: Kargo kult, český vědecký. Vesmír 79, 284, 2000/5.
17) Opatrný T. 1999: Jak si vybírat školitele (Kapesní návod pro nastávající doktorandy). Žurnál UP 9(3): 6.
18) WoS (Web of Science) je databáze vědeckých článků (pozn. redakce).
19) Telec I. 2008: Akademická kriminalita. Žurnál UP 18(2): 9–10 a 18(3): 8.
20) Grim T., Remeš V., Krist M., Kovařík P., Weidinger K., Fellner M. & Kuras T. 2003: Olomoucká výzva jinak: Třikrát a dost. Žurnál UP 13(10): 6.
21) Trachtová Z. 2017: Bek: Rektorům došla trpělivost. Pokud vláda školám nepřidá, zakročíme. iDNES 19. 6. 2017.
22) Perknerová K. 2017: Rektor Jihočeské univerzity: Stačilo by, aby politici nešli do úplných kanálů. Deník.cz 2. 1. 2017.
23) Dolejší V. 2015: Rektor Masarykovy univerzity Bek: Dnes učíme děti, ne studenty. Hospodářské noviny 24. 4. 2015.
24) www.jan-cerny.cz (aktualizace 28. 10. 2018: web už není funkční)
Hluk v mořích a oceánech produkovaný člověkem ohrožuje kytovce. Může je dočasně ohlušit nebo jim trvale poškodit sluch. Delfíni, kosatky, běluhy a sviňuchy ale zřejmě dokážou snížit citlivost svého sluchu do té míry, jako kdyby si člověk strčil do uší pěnové špunty. Nově objevený fenomén by mohl být využit k ochraně kytovců před následky enormní zátěže hlukem.
Byl vyhuben a vrátil se. Na Šumavu lidskou snahou a do Beskyd vlastním přičiněním. V šumavských lesích zahnízdil naposled v roce 1922. První pokusy o reintrodukci čekaly až do roku 1990.  Puštík bělavý teď žije opět s námi, ale ohrožení trvá.
Snad žádnému z našich ptáků nebylo v poválečných letech věnováno tolik úsilí o nalezení jako šumavskému puštíku bělavému. Andreska J., Andresková E. (1993)
Počátek zániku středoevropských populací puštíka bělavého velmi pravděpodobně souvisí se změnou lesnického hospodaření v regionu. Přibližně od přelomu 18. a 19. století se měnily původní horské lesy přirozené skladby na lesy monokulturně smrkové. Dnes je jen těžko představitelná situace před nástupem středověké kolonizace (cca 1100-1300 po Kr.).
Kolonizace se ve středních polohách projevovala intenzivním mýcením plošně celistvých přirozených lesů, které puštík bělavý velmi pravděpodobně obýval. Výskyty bělavého puštíka se v našich podmínkách postupně redukovaly na relativně malé horské enklávy, z nichž nejdéle vydržely ty šumavské.
Podotkněme, že puštík bělavý v době péče o mláďata loví i ve dne, jeho přítomnost je tedy nápadná. Navíc se rodič chová agresivně v okamžiku, kdy vetřelec (člověk nebo pes) proniká do blízkosti mláďat. Švédština má pro tento druh označení slaguggla, přeloženo útočná sova. Pro člověka-lovce se tím stával relativně snadnou kořistí. Šumavská populace byla patrně lovena dosti intenzivně. I proto z ní ve druhé polovině 19. století už mnoho nezbývalo.
Důvody lovu lze definovat jen spekulativně.
Kde žije
V evropských biotopech se vyskytují tři druhy puštíků. Vyjma vysloveně severského puštíka vousatého jsou to také dva naše druhy. Nejčastěji se vyskytující sovou na našem území je puštík obecný, kdysi zvaný sova obecná. Jeho příbuzný puštík bělavý je v našich podmínkách naopak z hnízdících sov téměř nejvzácnější.
Hlavní areál puštíka bělavého (jde ovšem o více geografických poddruhů) se táhne od Skandinávie až po japonské ostrovy v dlouhém a relativně úzkém pruhu. V evropských pohořích se vyskytuje hlavně v Karpatském oblouku a Dinaridech (od Slovinska k jihu až po Albánii), a dále v relativně izolovaných lokalitách Šumavy a bulharské Rily.
Ve Švédsku se vyskytuje od severu zhruba po Stockholm, ve východním Pobaltí se dostává daleko jižněji, existuje jednolitý výskyt kolem Finského zálivu a pak izolovaná populace na severovýchodě Polska.
Středoevropský poddruh (S.u. macroura) je nepatrně větší a také o něco tmavší. Vědecké druhové jméno uralensis je tedy poněkud matoucí, zejména vezmeme-li v úvahu, že termín sova uralská byl ze setrvačnosti užíván po celou první polovinu 20. století (v ornitologickém slangu se polooficiálně užívá stále).
Jméno uralensis dal puštíkovi Peter Simon Pallas (1741-1811), rodilý Němec, který dlouhodobě pobýval v Rusku, kam byl carevnou Kateřinou II. pozván jako biolog a pedagog. Jako terénní badatel Rusko procestoval, kromě jiného i Ural, právě tam se patrně s puštíkem bělavým seznámil.
Sovy byly pokládány za škůdce, potravní průzkumy se tehdy neprováděly a nebyly známy. Další důvod je vlastně nečekaný. V 19. století se totiž stalo zvykem budovat sbírky přírodnin obecně a preparátů zvláště. Tehdy vznikaly sbírky muzejní, soukromé, a také školní. Sbírání dermoplastik a doplňování sbírek bylo obecně pokládáno za jev pozitivní (z dnešního pohledu vlastně do jisté míry bylo, ve sbírkách se totiž zachovalo mnoho dokladových exemplářů). Vzácnější druhy pak byly zvláště žádané.
Jak žije
Puštík bělavý (Strix uralensis) je výrazně větší než puštík obecný a při pozorování je zřetelně patrný jeho delší ocas. Zobák je výrazně žlutý, sytěji, než u obecného puštíka. Hlas je nejčastěji pětislabičné, hlučné a poměrně strašidelně znějící houknutí, přepisované jako vhůů-huhu-huhu. Ke hnízdění nevyužívá dutiny po šplhavcích (dokonce ani dutina po černém datlu pro puštíka není dostatečně velká). Užívá tedy stará stromová hnízda dravců a stromové zlomy, v šumavských podmínkách zejména smrkové, a do nich si svrchu vyhrabává hnízdní kotlinu. Je ovšem schopen akceptovat připravené budky, které respektují potřebnou velikost vletového otvoru.
Obhajoba teritoria začíná podobně jako u jiných sov v září, kdy se samci teritoriálně ozývají. Toto soví chování je jakási preventivní obhajoba teritoria před mláďaty jiných párů, která by se mohla pokusit usídlit v jejich okrsku.
S přestávkami pak pokračuje celou zimu, kdy se hlasově projevují v oblevách. S nástupem jara jsou teritoriální projevy intenzivnější. Vlastní hnízdění probíhá od března, občas už od února. Velmi záleží na aktuálních potravních možnostech.
Většinu potravní základny tohoto druhu tvoří drobní savci (dominuje hraboš mokřadní, následuje rejsek obecný, norník rudý a hraboš obecný). Vedle toho jsou v potravních analýzách nalézány občas i druhy spíše nečekané, například predátoři (hranostaj, krahujec, puštík obecný, kalous ušatý, kalous pustovka) nebo hmotnostně velká kořist (holub hřivnáč, jeřábek, tetřívek, zajíc a veverka). Na pravidelném cyklu růstu a poklesu početnosti hlodavců pak závisí také počet snesených vajec ve snůškách, za potravně nepříznivých okolností v některých letech puštíci bělaví dokonce nehnízdí vůbec.
Šumavská populace byla pro středoevropské sběratele nejsnáze přístupná, relativně jednoduchá možnost získat exempláře k preparaci z Podkarpatské Rusi se otevřela až po roce 1918. To už ale bylo pro šumavské puštíky bělavé pozdě.
Jako konkrétní doklad tehdejšího hospodaření s puštíky bělavými poslouží ohradská musejní sbírka. Pravidelně v ní končily úlovky z šumavských panství patřících hlubocké větvi Schwarzenbergů, pro výskyt druhu byla podstatná panství Český Krumlov, Vimperk a Prášily-Dlouhá Ves, která ve svých výše položených částech koncentrovala většinu území dnes zvaného centrální Šumava.
V hlubocké sbírce se dnes nachází devět jedinců puštíka bělavého. U dvou starších úlovků je lokalita uvedena, inventární číslo 44 712 z r. 1890 – Český Krumlov (zjevně míněno panství) a inventární číslo 44 716 z r. 1880 – Stožec (tohoto jedince střelil osobně Adolf Josef kníže Schwarzenberg). Za zmínku rozhodně stojí, že ve sbírce jsou stále zachovány čtyři exempláře oné tmavé formy, kterou se v roce 1851 pokusil hlubocký lesmistr Jan Heyrovský (1799-1865) popsat jako samostatný druh – sůvu šumavskou (Strix sumaviensis).
Ze šumavských pralesů
Při shromažďování a pořádání knížecího schwarzenbergského lesního muzea na Hluboké mi bylo ze šumavského pralesa dodáno několik exemplářů jednoho sovího druhu a jednoho druhu kuny, které se ještě v žádném přírodopise nevyskytují.
Tyto dva zvířecí druhy nejsou varianty, nýbrž liší se stavbou od všech ostatních typů svého rodu a s každým z nich se lovci v pralesích častěji setkali.
To mě přimělo, abych je sám určil a seznámil s nimi tak všechny přátele přírody.
V pralesích Šumavy se vyskytující druh sovy Strix Sumaviensis, pralesní sova (sůva šumavská, k tomu litografické vyobrazení č. 1) měří v celé délce od zobáku ke kostrči 23 vídeňských coulů (vídeňský coul/palec byl 2,63401 cm, pozn. aut.).
Zobák je dlouhý 1 ½ coulů, velmi zahnutý a žluté barvy, oční zřítelnice je modročerná, nohy až ke kořeni zánártí 3‘‘ vysoké, silné, hnědé a až ke spárům v kalhotkách, kruh okolo očí tmavě hnědý s černými brky, chocholka tmavě hnědá se žlutavě bílými tečkami, vršek těla je hnědý se žlutavě bílými skvrnami, protože každé pero má na obou stranách žlutobílou oválnou skvrnu, a to na spodku i na vrchu těla, ovšem poněkud tmavší, letky jsou hnědé se šesti bělavými skvrnami, ocas světleji hnědý než tělo, se čtyřmi špinavě bílými příčnými pásy. Samci i samice se neliší různými barvami peří, nýbrž pouze velikostí, jako je tomu u všech dravých ptáků.
Tento druh sovy se zdržuje v pralesích, které jsou ještě lidmi málo navštěvovány, ve dne je velmi plachý a blížícího se člověka nesnese ani na 100 kroků. Pokud vím, bylo z tohoto druhu sovy v posledních 5 letech zastřeleno 5 exemplářů a horští lovci ujišťují, že na ni sami často v pralesích narazili, jenže protože je tak plachá, bylo těžké se k ní přiblížit, a proto byla střelena jen při naháňkách. Dva exempláře se nacházejí v lesnickém muzeu na Hluboké.
Kromě zde popsaného druhu se v pralesích vyskytuje také sova uralská (Strix macroura, Natterer, Strix uralensis, Pallas) a také se tam rozmnožuje; tento druh sovy je se zde popsanou sovou téměř shodně velký a to bylo příčinou mé domněnky, zda její opeření v mládí není barevně variabilní. Měl jsem sám příležitost tam staré i mladé puštíky bělavé najít (jedno mládě jsem delší dobu držel živé doma), čímž jsem získal přesvědčení, že ta sova, s níž jsem zde seznámil, puštík bělavý v mladém opeření není.
Jan Heyrovský, Přírodní zvláštnosti ze Šumavy, (včetně litografických vyobrazení). Vereinschrift für Forst-, Jagd- und Naturkunde 1851, Heft 10 (čili Spolkový časopis pro nauku o lese, lovu a přírodě vydávaný Spolkem českých lesníků za redakce F. X. Smolera, sešit 10 (s. 50–52), Praha, 1851).
Je jasné, že Heyrovského dobře míněný pokus obohatit českou faunu novým druhem měl od začátku své slabé místo. Popis nového druhu, a to zejména v okamžiku, kdy si byl Heyrovský dobře vědom přítomnosti populace obvykle zbarveného bělavého puštíka, byl pokus statečný, ale ve výsledku marný. Ostatně, daleko zkušenější zoolog Johann Natterer zmiňoval původně středoevropský poddruh také jako samostatný druh Strix macroura. A asi se nikdy nedozvíme, jakou sovu mínil Jan Svatopluk Presl, který chystal seznam českých obratlovců do Dundrova Zeměpisu z roku 1823, druhem Strix bohemica.
Heyrovský jako nomenklatora druhu S. macroura uvádí Natterera. To koliduje s tím, že druh S. macroura (nyní poddruh) popsal roku 1810 Johann Wolf. Heyrovský pravděpodobně čerpal z I. dílu Taschenbuch der deutschen Vogelkunde und kurze Beschreibung aller Vögel Deutschlands (1810).
Kořeny zmatku snadno nalezneme ve chvíli, kdy nahlédneme do I. dílu Taschenbuch der deutschen Vogelkunde und kurze Beschreibung aller Vögel Deutschlands von Hofrath Dr. [Bernhard] Meyer a profesor Dr. Wolf [Johann Wolf] zu Nürnberg. Vydáno ve Frankfurtu na Mohanem právě roku 1810.
Puštíka bělavého autoři popisují na straně 82, a jako nomenklatora uvádějí Natterera: Sovy jestřábovité. Strix macroura, Natterer:
Zobák žlutý; zřítelnice tmavě hnědá; horní část trupu popelavě šedá; spodek těla bělavý, obojí s tmavohnědými podlouhlými skvrnami; dlouhý klínovitý ocas, jehož střední pera jsou dlouhá 10,5 palce, se sedmi špinavě bílými příčnými pásy. Délka 21,5 palců.
Pobyt: Horské lesy v Rakousku.
Potrava: Myši a drobné ptactvo.
Rozmnožování: Ve skalních puklinách a vykotlaných stromech.
Poznámka: Natterer, správce císařského přírodovědného kabinetu ve Vídni, jemuž vděčíme za vícero příspěvků k německé ornitologii, získal od této sovy jedno mládě a dvě dospělé sovy. Šířka křídel činí 14 palců. Drápy jsou u kořene žlutohnědé, u špičky černé. Tato sova se v Rakousku jmenuje velká stromová nebo noční sova s dlouhým ocasem, také velká jestřábí sova.
Johann Bap. Natterer (1787-1843), narozen v Laxemburku u Vídně, se proslavil zejména svými výpravami do Brazílie, během nichž sebral a popsal mnoho živočišných druhů. Jednoznačně nejznámější je ryba piraňa obecná (Pygocentrus nattereri).
Poslední doložené šumavské hnízdění, konkrétně poslední výskyt samice s mládětem, popsal roku 1922 Václav Štěpán (ředitel rybářské školy ve Vodňanech) poblíž Husince (lokalita les Občina, dnes na severním břehu Husinecké přehrady).
Bavorské zdroje datují poslední úlovek ze Šumavy k roku 1926, což by sice časově odpovídalo Štěpánovým údajům, nevysvětluje to ale existenci tří dalších, byť ne zcela jednoznačně lokalizovaných úlovků.
Poslední dokladové exempláře totiž pocházejí ze třicátých let. Dva jsou uloženy v ohradské sbírce, jeden z února 1930, druhý z roku 1938 (inv. č. 64 364). Jejich hodnotu poněkud snižuje chybějící údaj o místě úlovku. Je ale maximálně nepravděpodobné, že by pocházely odjinud než z jihočeského regionu.
Třetí úlovek, také z roku 1938, je naštěstí lokalizovaný přesně, pochází z podhůří Šumavy od Klatov, konkrétně z lokality Žihobce a je uložen ve Východočeském muzeu v Pardubicích.
Od konce třicátých let je ve všech třech částech Šumavy, tedy české, rakouské i bavorské, puštík bělavý pokládán za nezvěstný druh, byť Josef Jirsík optimisticky píše ještě roku 1949 o jeho výskytu v přítomném čase.
Přitom možnosti, jak případně doplnit populace migrací, byly geograficky omezené. Nejbližší populace puštíků bělavých se tehdy dochovaly ve vzdálených slovenských Karpatech. Kroužkování ve Skandinávii a Slovensku přineslo doklad přeletů a zimních potulek do vzdáleností 100 až 150 kilometrů od místa kroužkování, což samozřejmě nevylučuje delší migraci. Rok 1987 pak přinesl nález mrtvého mladého ptáka v německém Sasku-Anhaltsku, kroužkovaného v Estonsku. Jeho migrační trasa čítala tedy minimálně 1200 kilometrů.
Zhruba šedesát let od posledního doloženého hnízdění se puštík bělavý v šumavském regionu prakticky nevyskytoval, rozhodně není doložen výskyt mláďat ani pokusy o hnízdění. Existuje řada zmínek o výskytech v intervalu let 1938-1967, které sumarizuje Fauna (2005). Byly však zaznamenány pouze sporadické výskyty. Snad mohlo jít o mladé migrující jedince, přičemž není zcela jasné, odkud pocházeli. Možnost přežití zbytkové populace se zdá být značně nepravděpodobná, a to i vezmeme-li v úvahu značnou dlouhověkost druhu (doložen je věk 25 let, ovšem při chovu v zajetí).
Výskyty po roce 1975 logicky souvisí s reintrodukcí na bavorské straně hranice.
Zde by autor rád připojil osobní vzpomínku. O přítomnosti puštíka bělavého na Šumavě se mezi ornitology dlouhodobě spekulovalo, a to zejména v šedesátých letech 20. století, úsilí o jeho nalezení bylo značně intenzivní.
K tomu přispívaly faktory pozitivní i negativní. Šumava byla v šedesátých letech v důsledku politického oteplení přístupnější, motivace zoologů nalézt další druh byla po doložení přítomnosti sýce rousného v regionu vysoká. Oproti dnešku nebyla k dispozici snadno dostupná technika reprodukující soví hlas, pracné bylo sehnat i autentické nahrávky. Jednoduše řečeno: hledal se živočich, jehož potvrzení v lokalitě bylo nutné buď takzvaně vychodit, nebo vyprovokovat hlasem. A ten se napodobuje nesnadno, zvláště když jej téměř nikdo neznal.
Prázdniny roku 1970 trávil autor s rodiči ve Stožci, a tehdy se ze Stožeckého pralesa v noci ozýval podivný a strašidelně znějící neznámý hlas. O jeho původci se v kolektivu místních lesníků, jehož vedoucím byl dobrý znalec místních poměrů Otakar Votýpka, dlouze diskutovalo, za původce byl konečně označen puštík bělavý. Pátrání v této konkrétní lokalitě však bylo v dalších letech bezvýsledné.
Záhy poté následovala reintrodukce na druhé straně hranice, v národním parku Bavorský les, odkud se puštíci začali šířit i do české části Šumavy.
Projekt začal počátkem sedmdesátých let, mláďata byla poprvé odchována v zajetí v roce 1973, o dva roky později byli první puštíci vypuštěni do volné přírody. Během první fáze této reintrodukce se do roku 1985 na Šumavu navrátilo 75 jedinců (dodnes 200).
Pro reintrodukci němečtí kolegové využili ptáky ne zcela specifického původu ze zoologických zahrad, kteří velmi pravděpodobně alespoň částečně patřili k severskému poddruhu (S.u. liturata), čímž vznikla neobvyklá hybridní populace.
Tento fakt bývá v odborných pracech zdůrazňován, s konotací až negativní. Takový postup byl však ve své době zcela běžný, navíc zmíněné geografické poddruhy jsou si rozhodně blízce příbuzné. Ona hybridní populace každopádně na bavorské straně Šumavy obstojně profituje, aktuálně víme o přibližně 25 obsazených teritoriích.
Příprava na reintrodukci na české Šumavě začala roku 1990. Ze Slovenska přicestovalo 34 puštíků, z nich postupně aktéři sestavili 15 chovných párů a od roku 1995 do roku 2010 vypustili 107 v zajetí odchovaných jedinců.
Slovenský původ rodičovských párů zajistil, a to byl také původní záměr, genetickou čistotu reintrodukované populace pocházející pouze z regionálně původního poddruhu S.u. macroura. Šumavská populace obnovená na naší straně hranice pozůstává aktuálně (stav k roku 2017) z přibližně 30-50 párů.
V současnosti (od roku 2001) probíhá reintrodukce puštíka bělavého také v Rakousku, a to do oblasti jeho posledního doloženého hnízdění – do Wienerwaldu (podotkněme, že s ohledem na již prověřenou metodiku, úspěšně).
Odlišně se situace se vyvinula v Beskydech. První hnízdění bylo doloženo roku 1983 v přírodní rezervaci Prales Mionší. Současný stav karpatské populace na naší straně hranice je odhadován podobně jako na Šumavě, tedy na 10-20 párů. Areál dnes sahá od Vsetínských vrchů po sever Moravskoslezských Beskyd. Nejzápadněji je přítomnost doložena ve Chřibech, z Jeseníků zatím podobné zprávy nepřišly.
První výskyty v Beskydech nepochybně umožnila zpřísněná ochrana druhu na Slovensku. Připomeňme, že zde jde o západní okraj početně vytrvale rostoucí slovenské populace. Novější slovenská literatura uvádí počet 1400-2500 hnízdních párů. Kromě posunu k západu došlo i k rozšíření k jihu, roku 1973 byl druh doložen poprvé v Zemplínských vrších v Maďarsku, roku 2002 udávali János Bagyura a László Harazsthy početnost 100-200 párů na území Maďarska.
Puštík bělavý je v českých i moravskoslezských podmínkách stále ohrožen především minulými změnami v krajině (v níž tento druh obtížně nachází dostatek vhodných hnízdních lokalit), intenzivní dopravou a do jisté míry možná i nelegálním lovem.
Slovenští kolegové na přímý dotaz po okolnostech růstu početnosti západokarpatské populace poctivě sdělovali, že příčiny neznají. Dovolme si tedy závěrem malou spekulaci: na Slovensku platná prováděcí vyhláška č.172/1975 Zb. k zákonu o myslivosti striktně zakázala od roku 1975 do té doby zcela běžné a legální vystřelování hnízd. Zákaz ale souběžně chrání i jejich následné uživatele, a protože slovenská populace hnízdí nejčastěji právě na starých dravčích nebo krkavčích hnízdech, mohl se zákaz projevit i takto neúmyslně, nicméně velmi pozitivně.
Jako u každé reintrodukce, i v tomto případě je možné poděkovat konkrétním osobám za osobní nasazení, se kterým nelehkou a dlouhodobou práci promysleli a vykonali. Na české straně Šumavy je to ing. Bohuslav Kloubec, Ph.D., přítel sov a puštíka bělavého zvláště. Na bavorské straně hor reintrodukční projekt dlouhodobě koordinoval profesor Wolfgang Scherzinger.
Přes stále hojnější výskyt je ale poměrně komplikované se s puštíkem bělavým v obsazených lokalitách skutečně setkat.
Andreska, J., Andresková, E.: Tisíc let myslivosti. Tina Vimperk, 1993.
Bürger, P., Kloubec, B., Pykal, J.: Atlas ptáků Šumavy a Novohradských Hor, Karmášek, České Budějovice, 2009.
Černecký, J., Darolová, A., Fulín, M., Chavko, J., Karaska, D., Krištín, A. & Ridzoň J.: Správa o stave vtákov v rokoch 2008–2012 na Slovensku. Banská Bystrica: Štátna ochrana prírody
Slovenskej republiky, 790s, 2014.
Kloubec B., Hora J., Šťastný K. eds: Ptáci jižních Čech. Jihočeský kraj, České Budějovice, 2015.
Jirsík J.: Naše sovy, druhé doplněné vydání. Praha: Mladá front, 1949.
Křenek Daniel, Pavelka Jiří, : 2015,  Zhodnocení početnosti puštíka bělavého v letech 2009-2014  v Beskydech a na Moravě, Zpravodaj SOVDS 15.
Scherzinger, W.: Die Wiederbegründung des Habichtskauz-Vorkommens Strix uralensis imBöhmerwald, ORNITHOLOGISCHERANZEIGER, Zeitschrift bayerischer und baden-württembergischer Ornithologen, Dezember 2006.
Šír, V.: Ptactvo české, vydal M. Knapp, Praha, 1890.
Vermouzek Z., Křenek D. & Czerneková B.: Nárůst početnosti puštíka bělavého (Strix uralensis) v Beskydech. Sylvia 40: 151–155, 2004.
Vyhláška č.172/1975 Zb. k zákonu o myslivosti.
Přítomnost orla mořského v naší krajině patří mezi největší úspěchy české ochrany přírody. Co přispělo k jeho návratu a ke vzniku stabilní populace? Historii i současnost objasňuje zoolog Jan Andreska.
Tento text by autor rád věnoval zoologovi Karlu Hudcovi k nedožitým devadesátým narozeninám. Jeho pracovitost, laskavý přístup a osobitý humor znamenal mnoho pro řadu českých, moravských a slovenských ornitologů.
Osud hnízdní populace orla mořského v Čechách se naplnil v 19. století.
Důvodem konfliktu byl dobově podmíněný lidský postoj k predátorům. Vytvořil se v období snahy o důsledné myslivecké hospodaření v krajině, tedy v podmínkách českých zemí v 18. století a plně se projevil ve století následujícím. Šlechta toužila lovit ve velkém drobnou zvěř a nechtěla se dělit, proto podporovala velmi intenzivní hubení predátorů – šelem, dravců i sov bez rozdílu.
Orel mořský drobnou zvěř s výjimkou vrubozobých ptáků (viz kapitola Kde a jak žije orel mořský) téměř nekonzumuje (v našich podmínkách, podle aktuálních výzkumů, v Německu je situace odlišná), lov dravých ptáků přesto probíhal plošně a bez výjimek. Za dostatečný důvod se pokládala i rybožravost, tedy způsob obživy, který je orlu mořskému zcela vlastní.
K zániku populace tedy vedl jednoznačně lovecký tlak, přičemž konkrétní způsoby lovu a jejich účinnost lze dnes určit pouze spekulativně. Zcela určitě lidé lovili orla mořského střelnou zbraní (na výrovce, u hnízd a při náhodném setkání) a rozhodně jej chytali do želez. Další nepředpokládanou a zároveň velmi účinnou metodou jeho usmrcování trávením (orel je typický potravní pátrač).
Kde a jak žije orel mořský
Orel mořský je náš největší dravec. Rozpětí křídel u velkých samic dosahuje až 240 centimetrů. Samci jsou menší (což je dravců pravidlem).
Pro správné určení druhu je podstatný klínovitý ocas, u zcela dospělých jedinců (5 a více let) je zcela bílý. Typická jsou i dlouhá křídla, po celé délce stejně široká, se čnějícími ručními letkami.
Masivní zobák je u dospělců žlutý. Druh nepatří mezi pravé orly rodu Aquila, je spíše příbuzný luňákům, s čímž souvisí i jeho potravní nároky. Je totiž schopen a ochoten konzumovat nejrůznější mršiny, za určitých okolností je dokonce výrazně preferuje.
Proto jej také staří Izraelité zařadili do seznamu potravin, jež je zakázáno konzumovat (viz box Proč mořský). U ryb vyhledává jedince, kteří se zdržují u hladiny, a jsou různým způsobem hendikepovaní.
Má několik pozoruhodných vlastností, z nichž patrně nejpozoruhodnější je schopnost skrývat se v době hnízdění. U nás hnízdící orli v podstatě žijí téměř dvojím životem. Po vyhnízdění se společně se vzletnými mláďaty potulují v krajině a hledají sobě a jim potravu. V té době jsou pozorování možná, ale ne jistá. S nastávajícím podzimem vzniknou z dosud nehnízdících mladých jedinců (1 až 4 roky) hejna, která mohou mít, najdou-li dostatek potravy, i několik desítek členů. V době podzimních výlovů ztratí ostych zcela a právě při výlovech lze pokládat pozorování, a to i laické, na vypuštěném dně rozlehlejších rybníků za jisté.
Zima popsané potravní zdroje omezí, orli si ale dovedou poradit. Drží se rybníků, kde lze stále najít mršiny ryb od podzimu, a souběžně se připojí k zimujícím hejnům vrubozobých ptáků, zejména kachen divokých a hus všech druhů.
V lednu, nejlépe při mrazivých dnech, lze pozorovat na zimovištích hus toto přírodní divadlo: Orli obletují s východem slunce hejna nocující na ledu nebo zbytkové vodní hladině, páry při tom dokonale spolupracují. První nízkým letem zdvihne hejno a druhý kontroluje, zda tam po mrazivé noci nezůstal mrtvý kus nebo jedinec neschopný letu. Husy za hlasitého křiku vzlétají a opět si sedají nebo odlétají na pastvu. Pokud orli divokou husu uloví, okamžitě ji konzumují. V té chvíli se k nim velmi často přidá i mládě nebo dvě z posledního hnízdění. Toto představení jsem pozoroval mnohokrát, ať už na jižní Moravě, v jižních Čechách, a naposledy letos v zimě u Baltu, kde se kořistí stala labuť velká z početného zimního hejna v Helském zálivu.
Pokud jsou orli ráno lovecky neúspěšní, pátrají nad krajinou tak dlouho, dokud nenajdou cokoli, co jejich potřebu potravy uspokojí.
S příchodem února orli tokají, obhajují teritorium a staví, případně opravují hnízdo. Na první vejce samice nasedá na přelomu února a března, sedí na něm průměrně 38 dnů. Samec ji v té době krmí a občas střídá.
Tohle právě ta část roku, kdy se orli zcela ztratí, jejich pozorování je komplikované, pokud je nechceme rušit přímo u hnízda. V krajině za příznivých okolností zastihneme pouze nehnízdící jedince, většinou jednotlivě. Tato „neviditelnost“ v době hnízdění komplikuje možnosti sledování výskytu i šíření orlů.
Růst populace je primárně zásluhou mladých jedinců, kteří pohlavně dospívají zpravidla v pátém roce života, u samic je doloženo úspěšné hnízdění i ve čtvrtém roce.
Znakem dospělosti je právě onen zmíněný zcela bílý ocas.
Orli mořští jsou výrazně teritoriální a mladé páry ze svého území vyhání. Ty pak hledají možnost hnízdění v neobsazeném území, obvykle nepříliš daleko od rodného hnízda. Je ale doloženo zahnízdění mladých párů v místě zimoviště.
Areál druhu je obrovský, vyskytuje se v severní euroasijské části palearktu. Evropský výskyt podléhá změnám způsobeným růstem četnosti populace. Největší žije ve Skandinávii, v Rusku a Polsku, její okraj zasahuje až do Grónska a na Island. Izolovaná populace existuje ve středním a dolním Podunají. Na východě Asie zasahuje k Pacifiku a až na japonské ostrovy.
Ve světě žije ještě dalších sedm druhů orlů rodu Haliaeetus: severoamerický orel bělohlavý, africký orel jasnohlasý, orel madagaskarský, středoasijský orel páskovaný, orel východní (též zvaný kamčatský, chovaný například v pražské zoo), od Indie po Austrálii žijící orel bělobřichý a orel Sanfordův ze Šalamounových ostrovů. Někteří autoři počítají do rodu Haliaeetus také orla šedohlavého a rybožravého.
V 19. století se kladení návnad otrávených strychninem pokládalo za zcela normální a přípustnou loveckou metodu. Jejím cílem sice nebylo přímo hubení orlů, ale při trávení lišek nebo krkavcovitých pěvců se mořští orli určitě alespoň občas „přiživili“. Je dokonce možné, že právě trávení bylo hlavní příčinou vymizení druhu ze středoevropské krajiny. Úspěšnost této metody, dnes již nelegální, se bohužel znovu prokázala po návratu orla ve 20. století.
Do té doby byl orel mořský pokládán za pravidelně hnízdící druh. Zánik jihočeských hnízdišť (revíry Velechvín a Cep) konstatuje Antonín Frič roku 1872. Vladislav Šír datuje hnízdění na Hlubocku ještě do roku 1882, když v textu své knihy vydané 1890 píše o nálezu hnízda s mláďaty před osmi lety. Umístění hnízda mezi rybníky Hlubocké a Lomnické opět ukazuje na Velechvínský revír.
Orel mořský je do jisté míry obětí zmatku vyvolaným jeho jménem. Poměrně často kladený dotaz je, co u nás vlastně dělá, když je mořský. Slovo Haliaeetus, což je Linneem použitý a tím kodifikovaný název, znamená rovnou orel mořský. Název pochází z řečtiny, kde zní ἁλιαίετος (Hali = moře a aetos = orel). Druhové jméno albicilla znamená běloocasý. Pro přítomnost ve Starém zákoně se slovo používalo dlouhodobě, a to ve svém pevně stanoveném významu. Klaret (cca 1360) překládá do češtiny latinské frondius jako sahán (= mořský orel), není ale naprosto patrné, odkud slova vzal, přestože Zíbrt (1929, Český lid) uvádí biblický původ. Sousloví orlice mořská patrně použili až překladatelé renesančního Kralického vydání.
Poslední moravské hnízdiště zaniklo snad až ve dvacátých letech 20. století, poslední slovenské hnízdiště (umístěné v luzích Dunaje, Ostrov orliaka morského) dokonce až v šedesátých letech. Pokusy o nová zahnízdění v středoevropském regionu nekončily dobře (například na oravské přehradě v roce 1960).
V padesátých letech se v celé Evropě (podobně jako u příbuzného orla bělohlavého v severní Americe) projevil devastující vliv užívání pesticidů, zejména DDT. V padesátých a hlavně v šedesátých letech i populace v Německu, tehdy již delší dobu hájená a šířící se, zažila propad, který však v sedmdesátých letech vystřídal nový a dynamický růst.
Česká populace orla však v té době již neexistovala.
Orli se na naše území vraceli ze dvou populací. První byla jihočeská, jejímž primárním zdrojem byli reintrodukovaní orli získaní z chovatelského zařízení v Německu. Projekt byl úspěšný a Třeboňsko, respektive rybniční soustava u Chlumu, se stalo jádrem následného šíření do různých směrů, přičemž pro českého čtenáře je pochopitelně podstatné šíření k severu.
Druhý směr byl naopak ze severu. Z oblasti Lužice přicházeli mořští orli z rostoucí německo-polské populace. Po překonání hranice se usadili zprvu na Břehyňském rybníku (1991), posléze v Pojizeří. Po řece Jizeře se hnízdní populace velmi pozvolna šířila k jihu, orli obsadili po Mladoboleslavsku také Nymbursko a Poděbradsko.
Po přelomu milénia se pak obě populace propojily.
Autorova osobní zkušenost se týká primárně jižních Čech, Hlubocka, kde vyrostl, a Třeboňska, tedy oblastí od středověku a počátku novověku hojně zastavěných rybníky.
Byl jsem přímým účastníkem celé reintrodukce, což dlouhodobě ovlivnilo mé nahlížení na osudy navracejících druhů.
Krajina rybníků v době mého dětství hostila zimující mořské orly, nejčastěji jednotlivce, občas i celé páry. Hledání a pozorování orla bylo mojí oblíbenou zábavou cestou do školy a ze školy, kterážto se odehrávala po hrázi Munického rybníka mezi Hlubokou a loveckým zámkem Ohradou.
Ideální pozorovací podmínky byly vyzkoušené: první prosincový led, ještě nezasněžený a raději tenký, který ještě nedovoloval bruslení. Orel přilétal za rozednění, pokud mu přálo štěstí, nalezl mrtvého kapra zamrzlého do ledu a tím se spokojeně živil. Druhý potravní cyklus následoval před časným prosincovým nebo lednovým západem Slunce. Orla pak bylo možné potkávat celou zimu, první zimní pozorování bylo ale vždy nejskvělejší.
V ohradské sbírce, která byla budována od založení schwarzenberského Loveckého muzea v polovině 19. století, se postupně nastřádalo 19 preparátů mořského orla. To byl doklad jejich minulé přítomnosti, zároveň ale obecný důkaz špatného vztahu našich předků ke dravým ptákům.
Můj otec Jiří, muzejník a ornitolog, se začal vážněji zabývat myšlenkou na případný návrat mořských orlů do jižních Čech po návštěvě přírodní rezervace Serrahn (poblíž Neustrelitz v Meklenbursku) v roce 1973.
Teoretické debaty s kolegy zoology se týkaly hlavně toho, co u nás orlům chybí a co jim znemožňuje hnízdění oproti podmínkám v tehdejší NDR. Došli k závěru, že orlům u nás nechybí vlastně nic, vynecháme-li důslednější německou ochranu přírody. A že tedy ani zde není situace zcela ztracená. Po obecném zákazu používání lovu na výrovce a do želez (začal platit krátce před tím, v roce 1975) i postupném zákazu pokládání otrávených návnad, se snížila rizika pro všechny přítomné dravce.
Na straně dobrých myšlenek stojí šťastná náhoda. Když o tři roky později (září 1976) otci nabídli mladé mořské orly k reintrodukci do jižních Čech, po jistém váhání dar přijal. Samozřejmě celou situaci důkladně promýšlel a radil se s kolegy. Správně odhadl, že bude-li postupovat zcela podle všech předpisů, akce se buď neuskuteční vůbec, nebo se vydatně protáhne.
Tehdejší atmosféru a úvahy daleko lépe než moje vzpomínky (paměť je nesporně zařízení velmi ošidné) vystihují 40 let staré (a nikdy nepublikované) dopisy, které uschovávám v rodinném archivu.
Dopisy, které přivedly do Čech orla
První dopis předkládám v českém překladu (originál je německy).
Dopis ze dne 16. září 1976 od Clause Fentzloffa Jiřímu Andreskovi
Vážený pane Andresko,
stále jsem plný dojmů ze zámku Ohrada, ze srdečného přátelství a pohostinnosti ve Vašem domě a setkání se starými přáteli z Klubu Sokolníků, vrátil jsem se dobře na hrad Guttenberg a cením si zajímavých hovorů a ornitologických kontaktů, které jste mi zprostředkoval, a také za ně Vám i Vaší paní mnohokrát děkuji. Stále si budu také pamatovat na klobouk lesmistra Altmanna a také na jedinečný lov v Dívčicích.
Vaše zprávy o zimním pobytu šesti až osmi kusů Haliaeetus albicilla v rybníkářské oblasti v regionu Českých Budějovic mne přivedly na myšlenku, že bych mohl svého letošního mladého orla ještě letos, po odpovídající přípravě, v okolí zámku Ohrada vypustit a pokusil se nechat ho přidružit k divokým orlům zimujícím.
Protože v ČSSR už mořský orel přezimuje a podle Vás a pana Huberta Webera jde o orla z populace baltské okolo Meklenburgu a Polska, byl by takový pokus zajímavý a prosím Vás o Váš názor na tento problém.
Dnešní poštou se také spojím s panem RNDr. Karlem Hudcem, abych se dověděl o některých pozorováních v ČSSR v tomto směru. Zároveň se poradím o této akci s panem Sochorem a panem dr. Obhlídalem o případné spolupráci s Klubem Sokolníků. Bude nutné, abych sám byl asi osm dnů na Hluboké a pověřil tím přátele z Klubu Sokolníků.
Po zvykání na jedno místo krmení bychom orla nechali volně a pak by bylo důležité zvážit, zdali by nebylo dobré použít vysílačku, která by dávala signály. Já mám přijímačku, se kterou bychom mohli orla vždy lokalizovat, kde se zdržuje a zda chytil kořist.
Mám v tomto směru na Vás velkou prosbu, abyste mi sdělil svůj názor, zda a kde by byla tato možnost a které formality, povolení, zvláštní povolení např. pro vysílačku, by bylo nutné sehnat, a kam bych se musel v této věci obrátit. Zároveň Vás prosím, zda byste mi mohl v této věci nějak pomoci. Těšilo by mne, kdyby se mohl prohloubit takovýto společný projekt ochrany přírody s Klubem Sokolníků, který je dosud jen ve stadiu loveckých kontaktů.
Budeme v naší stanici v příštích letech chovat více a více mořských orlů, a protože ve Šlesvicko-Holštýnsku je jenom slabá okrajová populace bez pořádného území k zimování, musíme se ohlížet po dalších kontaktech, aby z chovu dalších mláďat jich mohlo být vypuštěno do přírody více.
Prosím Vás proto také o adresu na pana Huberta Webera, Serrahn DDR, se kterým naváži kontakt ohledně adopce našich odchovaných ptáků do divokých hnízd ve Strelitzké jezerní oblasti.
V týdnu po sjezdu sokolníků v Chebu pojedu přes ČB, protože mám na 21. října pozvání do Vídně. Byl bych Vám vděčen, kdybych od Vás mohl dostat ještě zprávu, zda vidíte vůbec nějakou možnost pro tyto zmíněné plány. V kladném případě bychom mohli 20. října už vyhlédnout vhodnou lokalitu a začít později s přípravami. V listopadu bych pak přijel s mořským orlem.
S velkým zájmem očekávám nyní Vaši zprávu a velice zdravím Vás, Vaši paní a Honzu.
Claus Fentzloff
Kopie: Herrn Hans Sochor
Herrn Dr. Frantisek Obhlídal
Herrn RNDr. Karl Hudec CSc.
Pozn: Claus Fentzloff byl německý (tehdy západoněmecký) sokolník, který od roku 1961 provozoval na hradu Guttenberg na řece Neckar (Deutsche Greifenwarte Burg Guttenberg) kromě sokolnické show také chovnou stanici určenou k rozmnožování dravců. Mezi chovanými dravci byl i pár mořských orlů, jehož mláďata se do té doby snažil repatriovat adopcí, tedy přidáním do obsazených hnízd ve Šlesvicku-Holštýnsku. Metoda nebyla příliš úspěšná, a proto hledal jinou cestu, jak mladé orly mořské vrátit do přírody. Postupně do přírody repatrioval celkem 37 jedinců mořského orla, a to nejen v Německu, v Čechách a na Moravě, ale také ve Francii, Irsku a Švédsku.
Lov v Dívčicích, na který v dopisu vzpomíná, byl sokolnický lov, při kterém Fentzloffův skalní orel ulovil mladého srnce.
Praotec kapitalismu, Martin Luther, zahájil církevní reformaci právě před 500 lety.
Erasmus jako mimořádně výřečný mistr ironie ve své Chvále bláznivosti z roku 1511 místy nenápadně (šlo o život) pléduje pro církevní reformu. Nejde mu o destrukci církve, ale pouze o její očištění a zušlechtění. Naznačuje, že nezáleží na vnějších formách zbožnosti (půsty, poutě, uctívání ostatků svatých apod.), ale že pravou podstatou víry je opravdovost jejího vnitřního prožívání.
Zatímco Erasmus pouze platonicky konstatoval, další z kritiků už tak umírněný nebyl.
Zjara roku 1517 se na hranicích Saska, jednoho z německých kurfiřtství a součásti Svaté říše římské, objevil dominikánský mnich Johann Tetzel a začal lidem prodávat odpustky. To byly papírky, jimiž papežská stolice odpouštěla hříšníkům pokání stanovené jejich zpovědníky. Tedy de facto mazala jejich hříchy. Vatikánu šlo samozřejmě o další peníze na pompu a rozmařilost (tehdejší papež Lev X. z nich prý chtěl přestavět katedrálu sv. Petra v Římě).
Pohled na vypaseného Tetzela, jak prodává věčný život jako podomní obchodník, přivedl k zuřivosti jiného mnicha, augustiniána Martina Luthera, profesora teologie na nedávno zřízené univerzitě ve Wittenbergu.
Ten 31. října 1517 údajně přitloukl na dveře místního hradního kostela 95 tezí, námětů k veřejné diskusi o očistě církve (skutečnost byla méně akční, poslal je v dopise arcibiskupovi). To se okamžitě rozkřiklo a díky knihtisku (který za Lutherových předchůdců Johna Wycliffea a Jana Husa ještě neexistoval) se v překladech z původní latiny do národních jazyků rozšířilo po Evropě.
Rozhořely se spory a půtky. Luther totiž skrze útok proti odpustkům zpochybnil autoritu samotné papežské stolice, která podle něj NENÍ nezbytná na cestě člověka k pravdě a spáse. Naopak: Každý člověk může sám sobě být knězem a vykladačem Písma svatého.
Řečeno s Mistrem Erasmem, „Luther sáhl papeži na korunu a mnichům na břicho”. A jak už to u zbytnělé moci bývá, církev místo sebereflexe sáhla k represi a uvrhla Luthera do klatby. Ten ale projevil vpravdě husovskou zásadovost a neuhnul ani tváří v tvář hrozící smrti. Ve zkratce to charakterizuje závěr jeho vystoupení před papeženským římským císařem Karlem V. na říšském sněmu v dubnu 1521 ve Wormsu: …„nemohu odvolat a neodvolám, neboť se nesluší křesťanu, aby mluvil proti svému svědomí. Zde stojím, nemohu jinak.“ (Už předtím Luther veřejně prohlásil, že je – dříve nevědomky, nyní vědomě – husitou.)
Pokud mírný a počestný Erasmus Rotterdamský, Lutherův ideový předchůdce, jak sám napsal, „raději strpěl dosavadní stav, než aby vyvolal nový nepokoj, jehož směr se často zvrtne k protichůdnému cíli“, cholerik Luther se svojí zásadou „pro vítězství dobra a církve se nelze štítit ani pořádné, silné lži“ střet jako by vyhledával.
Během čtyř desetiletí od Lutherova vystoupení se Evropa rozdělila na dva tábory, římskokatolický a protestantský, které spolu začaly porůznu válčit.
Až potud je to celkem obnošená vesta, ale Lutherova náboženská rebelie zplodila i méně zjevné, avšak o to závažnější následky. Jeden z Lutherových hlavních pokračovatelů Jan Kalvín totiž zavedl systém, v němž všichni členové obce jsou si rovni a své náboženské vůdce volí. Moc uložená v obci jako celku kalvinistické církve obdařila značnou vnitřní silou a odolností k útisku. K jejich potření bylo nutné vyhladit všechny členy kongregace; samotná likvidace duchovního správce by církev neumlčela, protože komunita by si kdykoliv mohla zvolit nového. Kalvinismus a jemu podobné protestantské církve tedy tím, že emancipovaly křesťana od kléru a zavedly samosprávu, přispěly k rozmachu občanských práv.
Však nedosti. Počátkem 20. století vyšel spisek Maxe Webera Protestantská etika a duch kapitalismu. Proslulý zakladatel sociologie v něm naznačuje, že novodobý kapitalismus nevznikl ve vzduchoprázdnu, nýbrž souvisel s rozvojem protestantismu.
Jde o nesmírně složitou otázku, nad níž se už víc než sto let přou vzdělanci mnoha společensko- i lidsko-vědních oborů (zrovna nedávno se vedla diskuse o faktu, že země s protestantskou tradicí zvládly světovou finanční krizi minulých let zjevně líp než země katolické). Zde můžeme jen naznačovat a doufat, že laskavý čtenář si další domyslí sám.
Weber (i jeho předchůdci, ze kterých čerpal) vyšel z faktu, že tehdejší podnikatelské vrstvy v Německu (ale i nejkvaliﬁkovanější dělníci) byli zřetelně častěji protestanti. Protestanti ve srovnání s katolíky také měli v průměru vyšší vzdělání, v němž pak preferovali spíše technické a výrobní obory než humanitní.
Katolicismus podporuje tradici, ctí normy, které svazují život, určují člověku jeho zakořeněné místo v „přirozeném“ řádu, z něhož se nelze nikterak vymanit a svobodně rozvíjet vlastní životní plány, tím méně pak obchodovat, podnikat, vydělávat peníze.
„Katolík,“ píše Weber, „… je klidnější, vybaven menším pudem po zisku, sází více na co možná zajištěný průběh života, i když s menšími příjmy, než na ohrožující, rozčilující, ale eventuálně slávu a bohatství přinášející život. Lidová moudrost to formuje žertovně: buď dobře jíst, nebo klidně spát. V daném případě protestanti rádi jedí, zatímco katolíci rádi spí.“
Pro protestanta je každodenní cílevědomá práce příležitostí osvědčit svoji víru, a pokud se práce daří, je to signál boží přízně, požehnání, větší čáky na věčnou spásu. Naopak nadměrné osobní utrácení bere jako hřích. Což logicky vede ke kumulaci bohatství a k větším investicím do vědy, techniky. Určitě není náhoda, že vědeckotechnická revoluce, zřejmě největší přeměna v novodobých dějinách, vycházela ze zemí převážně protestantských (Anglie, Skotsko, část Severní Ameriky, Nizozemsko, severní Německo, Skandinávie, Švýcarsko).
Je tedy dost pravděpodobné, že evropská náboženská reformace vytvořila psychologické podmínky ke vzniku klasického kapitalismu, který pak umožnil vznik demokracie.
Proto je její vznik v roce 1517 vedle vynálezu knihtisku (1455) a objevení Ameriky (1492) třetím hlavním mezníkem mezi středo- a novověkem. Symbolicky vzato, Erasmus završil středověk, Luther zahájil novověk. (V mládí jsem za zrod novověku jednoznačně považoval Kolumbův objev, po letech u mě převládl Gutenbergův vynález a teprve v poslední době oba tyto velevýznamné počiny zcela převálcoval muž víry Luther... Je takový zvrat hodnot s věkem jevem obecným, nebo zvláštním?)
Tady všechny „lutherstory“ většinou končí a filosofičtí idealisté a nábožníci (protiklad to bezbožníků) všech církví si spokojeně mnou ruce: To koukáte, jak duchovno dokázalo změnit svět! Jenže to není tak docela pravda. Kolik jiných neméně výtečných plodů lidského ducha zmizelo v propadlišti! Každá myšlenka, má-li se ujmout, totiž musí padnout na úrodnou (fyzickou) půdu.
Renomovaný publicista, původně fyziolog a posléze vědecký univerzál Jared Diamond napsal před dvaceti lety úctyhodnou knihu Osudy lidských společností (česky 2000), kde se pokouší objasnit, proč některé oblasti světa prosperují lépe a jiné hůř.
V předmluvě shrnuje obsah své knihy jednou větou: „Rozdílný průběh historického vývoje jednotlivých lidských skupin vyplynul z jejich odlišných životních prostředí, nikoli z biologických rozdílů mezi samotnými lidmi.“
Je to opět nesmírně složitá otázka s bezpočtem dílčích parametrů z mnoha oborů (přičemž na styku věd exaktních a neexaktních to občas pořádně jiskří).
Diamond konkrétně o Evropě našeho letopočtu nemluví, nicméně zkusme si představit kostru toho, co se asi stalo: Když moderní člověk před nějakými pětačtyřiceti tisíci lety dorazil ze své africké kolébky oklikou do Evropy, byl geneticky i epigeneticky víceméně homogenní (nakolik to dovoluje přirozená biologická variabilita).
V Evropě pak postupně obsadil oblasti s různými životními podmínkami danými především zeměpisnou šířkou, tedy délkou dne a „silou“ Slunce. Ve středomořské oblasti se žilo relativně dobře; dostatek tepla a vláhy umožňoval bohatou úrodu, plodiny rostly takříkajíc samy od sebe. Nároky na obživu, bydlení a odívání přijatelné. Však také není náhoda, že první vyspělejší evropské civilizace vznikly právě tam (Řekové, Římané, Mauři).
Naproti tomu v severní Evropě nebylo nic zadarmo, všechno si lidé museli pracně vydobýt, vše získané neustále obhajovat, o všem důkladněji přemýšlet. Víc spoléhat na spolupráci a vzájemnou pomoc. Aniž bychom hned mluvili o biologických rozdílech (tedy „rasovali“ lidi), selekční tlak severu nakonec zformoval člověka s poněkud jiným vztahem k životu, k práci, ke spotřebě, k odpovědnosti, ke komunitě. (Řeč je o takovém klimatu, které sice nedává nic zadarmo, ale zase ne natolik krutém, aby samo přežití vysávalo z lidí úplně všechny síly. Tedy mírné pásmo mezi, řekněme, 50. a 60. rovnoběžkou.
Extrémně zjednodušeno – na mapě „nahoře“ Germáni – racionální technici, „dole“ Románi – emocionální umělci.)
Když si tohle všechno v duchu představíme, vychází jako naprosto zákonité, že střídmější, dělnější, pospolitější protestantismus se ujal právě v klimaticky drsnějších zemích, zatímco v končinách vlídnějších se udržel volnější, ležérnější, teatrálnější životní styl.
Ano, myšlenka může působit. Ale míru jejího účinku určuje hmotný svět.
Vážené čtenářky, vážení čtenáři, navštěvujete-li web časopisu Vesmír pravidelně, jste dnes možná trochu překvapeni. Nebojte, jste tu správně, to jen vesmir.cz získal novou tvář.
Vlastně oba naše weby. Čímž se dostáváme k vysvětlení důvodu této proměny…
„Nový web? Už zase? Vždyť jste ho spouštěli nedávno!“ Podobnou reakci jsme v posledních dnech od našich přátel a spolupracovníků slýchali poměrně často. Web na adrese vesmir.cz totiž skutečně letos oslavil teprve třetí narozeniny, spustili jsme ho v květnu 2014 (viz např. tehdejší zpráva na Médiáři). Ale běžel na něm pouze volně přístupný on-line magazín, jakýsi doplněk tištěného časopisu. Paralelně fungoval mnohem starší web casopis.vesmir.cz s elektronickým archivem tištěného Vesmíru. A ten si už říkal o modernizaci.
Nyní tato dualita končí. Na stránkách vesmir.cz najdete vše pohromadě. Archiv tištěných čísel od roku 1994 i články, které vycházejí pouze on-line, včetně zvukového podcastu. To vše v responzivní grafice, která usnadní čtení i v mobilních zařízeních.
Předplatitelé mají (po přihlášení) veškerý obsah webu volně přístupný. Ale nabídka se rozšířila i pro ostatní čtenáře. Odemkli jsme všechny články do roku 2012, a také novější krátké texty.
Zamčena zůstává většina delších článků z tištěného Vesmíru posledních pěti let. I u nich je však zdarma k přečtení začátek (typicky 10–25 % textu). Celý článek lze zpřístupnit prostřednictvím nevelké platby přes platební bránu, druhou možností je odemknutí celého čísla. Samozřejmě můžete také popřemýšlet o předplatném, ať už v tištěné, nebo v elektronické podobě. Ale nechceme napovídat…
Na nový web jsme převedli kompletní archiv časopisu od roku 1994 a velkou část článků on-line magazínu. Některé starší vám ještě dlužíme, během nejbližších týdnů vše doplníme.
Jako každá novinka má jistě i náš nový web nějaké mouchy. O některých víme a postupně je odstraňujeme, na další možná narazíte sami. Budete-li mít při procházení stránek jakékoli potíže, kontaktujte nás, prosím.
Děkujeme za přízeň, Vesmír připravujeme pro vás!
První Evropan se narodil před 550 lety. Jmenoval se Erasmus Rotterdamský.
Je symbolické, že datum narození tohoto filosofujícího humoristy, který pro svůj důraz na vzdělání a panevropské smýšlení dal název programu EU na podporu mezistátního pohybu vysokoškolských studentů a pedagogů ERASMUS, má cimrmanovský ráz: Erasmus Rotterdamský přišel na svět v noci z 27. na 28. října (to víme jistě) v letech 1466-69 (přesněji se to neví, ale v předmluvě českého vydání jeho Chvály bláznivosti z roku 2008 udává jako rok narození 1467).
O Erasmovi bylo napsáno mnoho (například strhující biografie Stefana Zweiga Triumf a tragika Erasma Rotterdamského z roku 1934, česky několik vydání). Zkusme ale jiný pohled – kolik z Erasma v sobě dodnes nosíme?
Především to byl zřejmě vůbec první autor bestsellerů, člověk, který naučil náš svět číst knihy; na každé jeho dílo tehdy krátce po vynálezu knihtisku dychtivě čekali vzdělanci celé Evropy.
Kupříkladu počet vydání hned jeho první knihy Collectanea Adagiorum (1500, Paříž) šel do desítek. Autor zde shromáždil osm stovek (v dalších vydáních postupně přes pět tisíc) myšlenek z děl antických mudrců (do té doby coby pohanů katolickým světem ignorovaných), čímž vytvořil jakousi encyklopedii životní moudrosti.
Vzhledem k tomu, jak dlouho se všude na gymnáziích povinně učila latina, řada obratů zlidověla i po česku, například „nezůstal kámen na kameni“, „není kouře bez ohýnku“, „nutné zlo“, „hora porodila myš“ nebo „mezi slepými jednooký králem“. Navíc Collectanea pravděpodobně inspirovala Komenského k sepsání sbírky přísloví Moudrost starých Čechů.
Kromě toho, že často bezděky používáme erasmovské obraty, my se také z velké části po erasmovsku chováme. Napsal totiž několik vlivných knížek o výchově a vzdělávání dětí. Bere to v nich zgruntu – od péče o zevnějšek (včetně chůze, držení těla, gestiky, mimiky) k chování při různých příležitostech (od her přes stolování po návštěvu kostela). Velmi rozumně netlačí na pilu – chce jen, aby se děti uměly chovat přiměřeně věku a okolnostem. A zase, velký Ámos z něho čerpal, zejména ideu zábavného učení – ve Škole hrou ho dokonce uvádí jako autoritu.
Daleko nejznámějším Erasmovým dílem je Chvála bláznivosti, formou chlubný monolog paní Bláznivosti (latinsky Stultitia): „Především podotýkám, že jsou mi naprosto lhostejní ti mudrcové, kteří halasně prohlašují za vrchol hlouposti a zpupnosti, jestliže někdo pěje chválu sám na sebe. Aťsi je to podle nich hloupé, jen když přiznají, že je to v souladu s věcí. Vždyť co může být vhodnější, než aby Bláznivost sama vytrubovala do světa svou vlastní chválu a sama o sobě skládala písně? Neboť kdo mne může zobrazit lépe nežli já sama? Ledaže bych snad byla známější někomu jinému než sobě samé! Ostatně za svou osobu se domnívám, že takové jednání není o nic neskromnější než to, co tak často dělají i velcí a moudří tohoto světa. Ti totiž z jakéhosi zvráceného ostychu si opatří nějakého patolízalského řečníka nebo velkohubého poetu, pak mu dobře zaplatí, aby nakonec slyšeli z jeho úst své vlastní chvály, jinak řečeno, pouhopouhé lži; a přece ten ostýchavý muž jako páv staví na odiv své peří a zdvihá hřebínek, zatímco ten nestoudný lichotník porovnává budižkničemu s bohy, líčí ho jako zářivý vzor všech ctností (přičemž sám oslavenec ví, že je od takového vzoru vzdálen nejméně tisíc mil), cizím peřím vránu šatí, kůži mouřenína se snaží umýt doběla, zkrátka dělá z komára velblouda. Konečně se jen řídím oním otřepaným úslovím, podle něhož ten, kdo nenalezne jiného chvalořečníka, se smí chválit sám.“ (Všechny ukázky pocházejí z překladu Rudolfa Mertlíka, nakladatelství XYZ, Praha 2008.)
O svém původu Bláznivost prozrazuje: „Mým otcem nebyl ani Chaos, ani Orcus, ani Saturnus, ani Iappetos, a vůbec žádný z těch omšelých a opršalých bohů, nýbrž Plútos, to jest Bohatství, onen jediný otec lidí i bohů, ať už o tom cokoli říká Hésiodos či Homér nebo i sám Jupiter. Jen na jeho pokyn, jak dříve, tak i nyní, se vše, svaté i všední, mísí a pohybuje nahoru i dolů; jen podle jeho vůle se řídí války, mír, říše, rady, soudy, sněmy, sňatky, smlouvy, dohody, zákony, umění, radost, vážnost – sotva už lapám dech –, zkrátka a dobře, všechny veřejné i soukromé záležitosti smrtelných lidí; bez jeho pomoci by nemohl existovat celý ten zástup básnických duchů, ba co více, ani sami hlavní bohové, nebo by jen tak v bídě živořili při ubohé stravě; kdo na sebe uvrhl jeho hněv, toho ani Pallas Athéna nezachrání; kdo si však získá jeho přízeň, ten může i nejvyššího boha Jupitera poslat ke všem čertům, třeba i s jeho bleskem. Jsem pyšná na svého otce!“
Vnitřní hodiny zdravých jedinců fungují trochu jako základní operační systém řídící náš hardware. Koordinují rozličné životní programy tak, aby byly vyladěné pro život na naší planetě. Z pohledu živého tvora jsou jedněmi z mála stabilních jistot periodické změny ve vnějším prostředí způsobené rotací Země kolem vlastní osy a kolem Slunce. Ale někdy se porouchají.
Velmi výrazným periodicky se opakujícím jevem je střídání světlé a tmavé fáze dne. Právě světlo slouží jako pravidelný signál udávající centrálním hodinám neboli suprachiasmatickým jádrům v hypotalamu informaci o vnějším čase.
Suprachiasmatická jádra (párová hypotalamická jádra uložená nad křížením očních nervů) tuto informaci předávají dále periferním hodinám, které se nacházejí v buňkách téměř všech ostatních tělesných tkání. Protože jsou periferní hodiny seřiditelné i mnoha lokálními vlivy, například stavem metabolismu při nesprávně načasovaném příjmu potravy během noci, je důležité, aby byly fáze centrálních a periferních hodin vzájemně vyladěné.
Tento vzájemný soulad jednotlivých ozubených koleček hodinového mechanismu je podstatou správné funkce celého systému. U zdravého jedince vykazuje přibližně desetina genomu pravidelný rytmus v transkripci. Tyto geny kódují obrovské množství proteinů důležitých pro metabolismus, tvorbu hormonů, ale i pro regulaci chování.
Například kortizol, hlavní hormon stresové reakce, má vzestup své hladiny nastavený na dobu před probouzením, kdy mobilizuje metabolismus a zvyšuje pohotovost organismu. V noci však musí být jeho hladina nízká, jinak narušuje spánek.
Pokud však soukolí vnitřních hodin nefunguje, rytmus kortizolu je narušený a jeho hladina může v nevhodnou dobu vzrůstat bez vnějšího zapříčinění. U pacientů s depresivními a úzkostnými poruchami může být hladina kortizolu vlivem přehnané aktivace hypotalamo-hypofyzární osy zvýšena téměř kontinuálně.
Celková amplituda cirkadiánního rytmu je ve srovnání se zdravými jedinci naopak snížená. Není však prokázáno, že zvýšené hladiny kortizolu u depresí jsou přímo důsledkem nefunkčních hodin. Jednou z hypotéz celkového nárůstu kortizolu u depresivních pacientů by mohla být právě vnitřní desynchronizace cirkadiánního systému.
Desynchronizovaný systém centrálních a periferních hodin může být sám o sobě stresovým faktorem. Zároveň snížení amplitudy nárůstu kortizolu poukazuje na oslabení robustnosti cirkadiánního systému. Vnitřní desynchronizaci si pak organismus vysvětluje jako trvalou stresovou zátěž a spouští nepřiměřené a pro něj škodlivé reakce.
Naše vnitřní hodiny přestavují komplexní systém samostatně tikajících hodin nacházejících se v řadě periferních orgánů (srdce, játra, střeva, plíce...), který je řízen z centrálních hodin. Ty dokáží běžet i nezávisle na vnějších podmínkách, tedy například ve stálé tmě, a mají vlastní endogenní periodu o délce přibližně 24 hodin (u lidí se pohybuje v rozmezí mezi 23,5-25 h). Proto jsou rytmy, které tyto hodiny generují, označovány jako cirkadiánní (z lat. circa diem – zhruba jeden den). Centrální hodiny se však umí seřizovat s vnějšími podmínkami tak, aby se vůči vnější 24 hodinové denní periodě nezpožďovaly ani nepředbíhaly. Sluneční světlo je hlavním synchronizačním činitelem, který přináší vnitřním hodinám informace o vnějším čase. Suprachiasmická jádra vnímají střídání světla a tmy a dirigují podle něho rytmy v jiných mozkových strukturách i v periferních orgánech.
Studie posledních let ukazují, že narušené cirkadiánní rytmy provázejí patofyziologii některých psychiatrických onemocnění, především afektivních poruch (bipolární, unipolární či sezonní depresivní poruchy). Dosud není zcela jasné, zda desynchronizace cirkadiánního systému může vést přímo k rozvoji onemocnění, nebo zda neurologické změny vyvolávající rozvoj onemocnění desynchronizaci naopak způsobují. Klíčem ke studiu tohoto systému jsou tzv. hodinové geny a jejich regulační enzymy, které tvoří molekulární podstatu cirkadiánních oscilací.
Výskyt některých specifických polymorfismů hodinových genů (tj. variant genů, jejichž výskyt v populaci převyšuje 1%) je překvapivě spojován s vyšším výskytem afektivních poruch. Polymorfismy pravděpodobně ovlivňují dynamiku hodinového molekulárního mechanismu a robustnost oscilací hodinami řízených genů, a tím mohou, zjednodušeně řečeno, zvyšovat noční hladinu kortizolu.
U myších modelů deprese byla sledována ztráta rytmické exprese hodinových genů v nucleus accumbens a v periaqueduktální šedi.
Obě tyto oblasti hrají stěžejní roli v tzv. systému odměn a motivací. Ztráta motivace jedince vede k neschopnosti člověka těšit se a prožívat radost (anhedonii), která je základním projevem deprese. Také nefyziologicky zkrácená perioda cirkadiánních rytmů je často sledovaným průvodním projevem u pacientů s bipolární poruchou.
Mezi nejhojněji používaná farmaka pro léčbu deprese patří antidepresiva se serotonergním účinkem a lithium. Lithium je oficiálně využíváno v psychiatrii od roku 1948. Pro své náladu stabilizující účinky, známé již od roku 1871, je podáváno hlavně pacientům s bipolární afektivní poruchou.
Mechanismus účinku lithia zasahuje také do molekulárního mechanismu hodin. Ion lithia je velmi podobný iontu hořčíku, a jeho účinek souvisí s jeho kompeticí o vazebné místo pro hořečnatý ion iniciující kinázovou aktivitu enzymu GSK3β. Vazba lithia do tohoto místa aktivaci kinázy zablokuje, čímž může dojít ke zpomalení dynamiky molekulárních hodin a k žádoucímu prodlužení cirkadiánní periody pacienta.
Molekulární hodinový mechanismus ovlivňují i serotonergní antidepresiva. Fluoxetin neboli Prozac dokáže u zvířecích modelů deprese normalizovat zhoršenou schopnost světlené synchronizace. Novější léčivo Vortioxetin (Brintellix) zase dokáže zvýšit amplitudu rytmů i prodloužit cirkadiánní periodu exprese hodinových genů ve tkáňových kulturách suprachiasmatických jader.
V současné době se věnuje velká pozornost výzkumu antidepresivního účinku ketaminu (více Vesmír 95, 272, 2016/5, Příběh jedné molekuly). Ketamin blokuje funkci některých glutamátových receptorů a je možné, že blokuje funkci i těch, které se účastní světelné synchronizace. Jak se může tento efekt projevit ve fyziologických procesech řízených cirkadiánním systémem, zatím nevíme. Je však stále více zřejmé, že jakékoliv zásahy napravující poruchy v jednotlivých programech našeho fyziologického hardwaru ovlivňují celý časový operační systém, a tím i prostředí, ve kterém se formuje naše zdraví.
O definitivní umístění sídla lidské mysli do mozku a vznik neurologie se zasloužil před 350 lety Angličan Thomas Willis.
Vědecké obory mají svůj čas vzniku často daný nějakým objevem či publikací. Někdy jde o jediný den (třeba kvantová teorie se zrodila 14. prosince 1900, kdy Max Planck přednáškou uvedl pojem kvanta energie), jindy několik měsíců (Becquerel na radioaktivitu narazil koncem ledna 1896 a její objev – tím pádem vznik oborů jaderné fyziky a chemie – zpečetil v přednášce 18. května téhož roku). Nebo taky řadu let – William Harvey o svém objevu krevního oběhu přednášel v roce 1616 a potvrdil ho knihou v roce 1628 (což se považuje za vznik moderní kardiologie či rovnou celé fyziologie).
Co se mozku týče, počátky neurologie spadají do let 1661-64 a prim v nich hrál jeden nedostudovaný lékař a univerzitní profesor v jedné osobě. Je to docela zajímavá historie.
Až do počátku novověku byl mozek považován nanejvýš za jakýsi mazlavý kryt mozkových komor, ve kterých se hemžili pohybliví duchové neboli pneumata. To, co dělalo člověka člověkem, bylo srdce.
Ale stejně jako mezi geocentristy v astronomii se už v antice našlo pár heliocentristů, i tady mezi „kardiocentristy“ existovalo několik „encefalocentristů“.
Kupříkladu řecký filosof Alkmeon z Krotonu kolem roku 500 př.n.l. prohlásil: „Všechny smysly jsou napojeny na mozek.“ Nervy ovšem neznal, věřil, že každým vdechem vstupuji nosem do mozku duchové a ti jsou prostřednictvím mozkových závitů distribuováni do těla.
Rovněž Platonovi se mozek zamlouval – byl totiž magicky kulatý stejně jako sám kosmos, a proto si ho bohové vybrali, aby do něj vložili své sémě. Díky němu mohl mozek vnímat očima a ušima a uvažovat o tom. Na svržení srdce však Platon nestačil, tím spíš, že jeho žák Aristoteles mozek jako centrum duše zavrhl a umístil je rovněž do srdce.
Základem galenovské fyziologie byla proměna jídla na tkáně a dechu na duši. Podle ní napřed v játrech vznikne z potravy krev a ta se po svém očištění v plicích nasytí v srdci vitálními duchy, kteří se potom v mozku přemění v duchy animální, schopné myslet a vnímat. Vlastní přeměna vitálních duchů v animální probíhá ve spleti cév umístěné ve spodní části lebeční dutiny a pojmenované rete mirabile (zázračné pletivo). V něm vzniknuvší animály potom kulovité mozkové komory pumpují dutými nervy do těla k jeho ovládání. Mozek byl tedy pro Galena generátorem, čerpadlem a rozvaděčem animálních duchů.
Podobně křesťanští učenci nesmrtelnou nefyzickou duši umístili do prázdných komor v mozku. V přední komoře měl sídlit obecný smysl, fantazie a smysly, ve střední myšlení a úsudek a v zadní paměť. (Galenovci operovali se třemi komorami, mozek má ve skutečnosti komory čtyři.) Mozek zůstal pouhou pumpou vytlačující duchy z komor do nervů.
Anatomický revolucionář Vesalius sice v mozku žádné tři kulaté komory ani rete mirabile nenašel, ale závěrům se vyhnul: „Neboť nechci přijít do konfliktu s jistými tvůrci skandálů a dohlížiteli nad kacířstvím, zcela se vzdám úvah o rozdělení duše a umístění jejích částí...“
A potom přišel William Harvey, který ze srdce coby sídla duše učinil prachsprostou pumpu na krev. Mozek dostal novou šanci.
V roce 1638 začal studovat v Oxfordu anglikánskou teologii sedmnáctiletý Thomas Willis. Jako neurozený a nemajetný farmářský synek spadal do ranku tzv. služebníků (servitores), kteří si studia odpracovávali jako poskoci výše postavených členů koleje. Willis tak sloužil jednomu z kanovníků koleje Christ Church: servíroval mu jídlo, staral se o topení v krbu, čistil boty atd. Vedle toho pro paní kanovníkovou, uznávanou léčitelku, připravoval lektvary.
Kvůli eskalujícím půtkám anglikánů s ostatními protestanty se jeho budoucnost anglikánského pastora začala jevit problematicky, proto v roce 1642 přesedlal na medicínu. Zakrátko poté vypukla občanská válka. Za epidemie tyfu zemřeli Willisovi rodiče a on se musel starat o šest sourozenců a hospodařit na stoakrové farmě. Dva roky si také zavojančil v královské armádě. Při tom všem se neustále vzdělával, sháněl knihy, mluvil s každým, kdo z medicíny něco uměl, snad i se samotným Wiliamem Harveyem, který v té době pobýval v Oxfordu.
Koncem roku 1646 přátelé na oxfordské univerzitě propůjčili Willisovi titul lékaře. Přitom jeho vzdělání sestávalo vedle míchání dryáků a účasti na jedné dvoudenní pitvě pouze ze čtení knih.
Během následujících let péče o rodinu a potulného léčení (živil se hlavně věštěním z moči) se jeho zájem postupně soustředil na nervová onemocnění. Po vzoru mechanistické filosofie Descartesa, Gassendiho, Hobbese chtěl mozek i nervy zkoumat jako „mechanickou věc, v níž každý může pozorovat pohyby hodin nebo stroje, může ji rozebrat na jednotlivé součástky, aby pochopil jednotlivé vlastnosti a nepochyboval o tom, že zjistí příčiny a vlastnosti daného fenoménu“. Cesta k tomu začínala u anatomie mozku.
Kolem roku 1649 Willis spoluzakládá spolu s přírodovědcem Johnem Wilkinsem a několika dalšími místními zvídavci Oxfordský klub experimentální filosofie. Jeho členové, říkali si skromně virtuosi (mistři), se zprvu zabývali vším možným od mapování Měsíce po vynalézání neviditelného inkoustu, ale jak uvidíme dále, časem se každý profiloval podle gusta.
Kolem roku 1650 se Willis přestěhoval z koleje Christ Church do vlastního domu. Krátce nato přijal do služeb hrbatého asistenta Roberta Hooka. Okamžitě poznal jeho nadání a přivedl ho do Oxfordského klubu.
Jedním z prvních členů se stal také výtvarně nadaný Christopher Wren.
Roku 1655 se Klub rozšířil o Roberta Boylea.
Čtyři roky nato přibyl Richard Lower.
Koncem 50. let Willis vydal knihu o původu horeček, které vysvětluje jako poruchu chemických reakcí v krvi. Kniha ho proslavila tím, že i bez Aristotela a Galena ukázal, jak lze nejzávažnější nebezpečí pro lidský život vysvětlit korpuskulemi a fermenty (tak označoval aktivní shluky částic, jejichž reakcemi probíhá život, mj. se i ohřívá tělo).
Praxe mu vzkvétala natolik, že se mohl oženit (s dcerou bývalého děkana Christ Church).
V roce 1660 byl po deseti letech republiky a protektorátu nastolen král Karel II. Oxfordskou univerzitu znovu ovládli anglikáni. Jim věrný Willis zaujal postavení profesora přírodní filosofie.
V následujících letech se virtuosi pravidelně scházeli u Willise ke studiu mozků a nervů zvířat i lidí. Christopher Wren, později nejvýznamnější anglický architekt 17. století, exceloval jako kreslíř. Vedle Willise pitval hlavně Richard Lower, považovaný za momentálně nejlepšího prosektora v Evropě (ten za pár let provede jednu z prvních transfuzi krve v dějinách). Všeuměl Robert Hooke dodal mikroskopy vlastní konstrukce, jejichž pomocí objevil buňky, a Robert Boyle, budoucí zakladatel moderní chemie, zase vynalezl konzervaci mozku etanolem. Díky ní mozek ztuhl z konzistence másla ve vařené vejce a vydržel prakticky neomezenou dobu.
O materiál neměli virtuosi nouzi – Willis díky své pověsti dokázal přesvědčit některé rodiny, aby mu povolily otevřít těla svých zemřelých včetně lebky. Zatímco předchůdci odřezávali vrstvu po vrstvě úměrně tomu, jak mozek propadal hnilobě, Willis s Lowerem ho vyjímali celý a nedotčený. Jeho impregnace lihem jim umožnila bez časového omezení jednak studovat vstupy a výstupy, jednak dělat buď postupné průřezy, nebo sondy libovolným směrem.
Během dvou let virtuosi „u anatomického soudu zahubili tolik obětí, celé hekatomby málem všech druhů zvířat“, jak napsal Willis. Zato „téměř neuplynul den bez nějakého anatomického objevu, takže v krátké době nebylo v mozku a jeho přídatku v lebce nic, co by nebylo prostě a jasně zjištěno, pochopeno a podrobně pozorováno.“
Na jaře 1663 Willisova skupina výzkum ukončila. Lower načrtl obrázky nervového systému, Wren pořídil nádherné ilustrace celého mozku, které ho prezentují jako jemný a složitý orgán krásný jako orchidej.
Dají se zkoumat emoce pomocí elektroencefalografu? Jak vypadá pokus v laboratoři, kde se emoce měří? Lze emoce vidět v mozku, i když nejprve vidíme jen křivky?
Zažívání emocí patří k základní výbavě člověka pobývajícího ve světě. Radost, štěstí, vztek, smutek, překvapení aj. vyjadřují náš osobní vztah k různým podnětům vycházejícím z okolního světa i od nás samých. Pomáhají nám se v tomto světě orientovat, zaujímáme podle nich postoj k věcem, lidem, přírodě. Individuální libost/nelibost spolu se sílou vzrušení ovlivní, zda se k emočnímu podnětu budeme chtít přiblížit, budeme-li ho ignorovat, či se od něj budeme chtít vzdálit. Emoce ve vzájemném vztahu s kognitivními operacemi (poznávání, myšlení) určují výsledné chování člověka.
Existuje mnoho teorií emocí. Například teorie diskrétních emocí Silvana Tomkinse z počátku šedesátých let 20. století je chápe jako soubor základních pankulturně sdílených emočních stavů. Paul Ekman a Wallace V. Friesen určili šest základních, diskrétních emocí: hněv, znechucení, strach, štěstí, smutek, překvapení. René Plutchik rozšířil tento diskrétní model o své Plutchikovo barevné kolo emocí, kde jednotlivým barvám odpovídá osm základních emocí (čtyři dvojice emocí opačného významu např. radost versus smutek). Mícháním dvojic lze získat ještě dalších osm odvozených emocí, např. očekávání (základní emoce) + radost (základní emoce) = optimismus (odvozená emoce).
Cirkumplexní teorie emocí Jamese Russella chápe jednotlivé emočních stavy jako body v dvoudimenzionálním prostoru, což je důležité z  hlediska elektrofyziologického měření emocí. Každou emoci lze takto zařadit dle míry libosti/nelibosti a míry nabuzení. Například vztek je emoce s vyšší mírou nelibosti a nabuzení než třeba rozrušení.
Pojem emoce je komplexní. Neodmyslitelnou stránkou je jejich tělesná či neurovegetativní stránka. Emoce jsou propojeny s tím, jak se cítíme tělesně ve vztahu k vnitřním/vnějším podnětům (jsme rudí vzteky, hrůzou se nám orosilo čelo, rozbušilo se nám srdce strachem…). Za tuto stránku emocí zodpovídají různé neurohormonální či neuroendokrinologické systémy, řízené z mozku.
Příkladem budiž aktivace sympatického nervového systému (sympatikus) a jeho vliv na vylučování adrenalinu a noradrenalinu. Adrenalin způsobuje zvýšení tlaku krve (stažení cév) a zvyšuje sílu srdeční kontrakce a zrychluje tep. Noradrenalin zodpovídá za metabolické procesy svázané s aktivací sympatiku (uvolnění glukózy).
Zmíněné fyziologické reakce nám umožňují měřit změny emočního stavu, ­ dochází totiž při nich k vychýlení hodnot srdečního tepu, krevního tlaku, kožního odporu či svalového napětí. Například úlekovou reakci lze měřit pomocí elektromyografie (EMG), a tím zaznamenávat vůlí neovládané emoční změny jako reakci na představený podnět. Mezi další metody, kterými lze měřit míru aktivity sympatického systému patří pořízení EKG, měření tepu, zjištění elektrické kožní aktivity, čímž je myšlena kožní vodivost (odpor) či dříve užívaný pojem psychogalvanický reflex[i] a mnohé další.
Metody měření spojené se změnami sympatiku (EMG, EKG, kožní vodivost aj.) jsou citlivé k míře vzrušení, ale hůře se pomocí nich zjišťuje další důležitý rozměr emocí, totiž libost či nelibost, kterou v nás podnět vyvolává.  Ucelenější obraz emočního prožívání nám proto poskytují zobrazovací metody mozku, kam patří např. funkční magnetická rezonance (fMRI) či elektroencefalografie (EEG).
Tyto metody ukazují na elektrickou (EEG) nebo metabolickou (fMRI) činnost různých oblastí mozku. Pomocí obou metod (fMRI, EEG) jsme schopni zpětně odvodit, které části mozku vykazovaly vyšší míru činnosti (aktivity) v závislosti na nějakém emočním podnětu. Dalšími analytickými postupy je možné získat přehled o tom, které tyto oblasti spolu vzájemně souvisí – vytvářejí „emoční“ neuronální síť. Tyto postupy umožňují odvážnější výklad výsledků měření, a to právě ve smyslu libosti či nelibosti.
Z dosud provedených měření dokážeme s přijatelnou určitostí říci, zdali účastník výzkumu prožíval na základě aktivace té či oné neuronální sítě pozitivní či negativní emoci. Studie pořízené pomocí fMRI zjistily, že za vzrušení (nabuzení, arousal) odpovídají jiné části mozku než za libost/nelibost.
Studie, ve kterých se jako nástroj měření  libosti/nelibosti  emocí používalo EEG, zjistily, že libost se oproti nelibosti liší podle zjištěné frontální asymetrie. Samotným pojmem frontální asymetrie v EEG rozumíme nevyváženou pravolevou elektrickou činnost čelních (frontálních) laloků mozku. Mnoho studií potvrzuje, že vyšší aktivita pravého čelního laloku zodpovídá za negativní emoce a zvýšená aktivita levého čelního laloku za pozitivní.
V laboratoři EEG, kde se zkoumají emoce, je připravena obrazová či zvuková sada citově zabarvených podnětů, které vycházejí z mezinárodních srovnávacích analýz, aby byla zajištěna přijatelná míra objektivity. Jako kontrast k emočně zabarveným obrázkům jsou součástí těchto sad obrázky s emočně neutrálním obsahem.
Emočně neutrální obrázky jsou zařazeny jednoduše proto, abychom mohli zjistit rozdíl mezi stavem bez emocí oproti emočnímu. Odečet neutrálního podnětu od emočně zabarveného zajistí, že ve výsledku získáme hodnoty spojené pouze s emocemi. Oba druhy obrázků totiž sdílejí podněty, které vyvolávají aktivitu vázanou na neemoční složky obrázků, jako je jejich tvar, barevnost, světelnost, což je mimo náš zájem.[i]
Příkladem hojně využívaného obrazového podnětového materiálu je sada známá pod zkratkou IAPS[ii], kterou vyvinuli vědci z Centra pro výzkum emocí a pozornosti Národního institutu duševního zdraví při Floridské univerzitě. Jedná se o databázi 956 barevných fotografií, na nichž jsou znázorněny každodenní objekty (nábytek, potraviny, zvěř atp.) či různé krajiny, ale i velmi výrazné scény poraněných těl či erotických ukázek. Výzkumníci si dle účelu a statistického plánu svého měření vybírají obvykle jen některé snímky.
Samotné EEG měření emočních stavů mohou zastat různé přístroje. Existují zařízení podobná čelence (neuroheadset), bezdrátová a s nižším počtem elektrod než standardní klinické EEG, které mohli čtenáři vidět na některém z našich neurologických oddělení. Umožňují snímat pohyby, jež ovlivňují EEG signál (pohled vlevo nebo vpravo, mrknutí levým či pravým okem, zvednutí obočí, zatnutí zubů, úsměv). Míra zjednodušení těchto setů umožňuje jejich použití v terénu či nestandardních situacích.
K dispozici jsou i EEG přístroje, které obsahují oproti zmíněným klinickým mnohem více elektrod. Dnes se ve specializovaných elektrofyziologických laboratořích již poměrně běžně používají 128 či 256kanálové EEG přístroje. Mají mnohem vyšší prostorovou rozlišovací schopnost, což lze využít při zpětné rekonstrukci původu signálu v mozku. Data z vícekanálových přístrojů jsou proto podkladem pro přesnější odpověď na otázku, kde přesně se v mozkové kůře a jí přilehlých oblastech odráží emoční zpracování vybraných podnětů (fotografie, obrázek, zvuk, ale i laserem způsobená lokální bolest).
Jak bylo již napsáno výše libost/nelibost souvisí s odlišnou elektrickou korovou aktivitou levého a pravého čelního laloku. Jenže jak ji vlastně zjišťujeme?
Elektrický signál získávaný z jednotlivých elektrod umístěných na hlavě (jedna elektroda = jedna křivka), má svůj elektrický výkon (nebo také energii), který můžeme rozdělit podle jednotlivých pásem. S těmito pásmy se čtenář v některých naučných publikacích možná již setkal. Obvykle rozlišujeme vlny alfa (8-15 Hz), beta (16-31 Hz), gama (32 a více Hz), delta (méně než 4 Hz), theta (4-7 Hz). Někdy se však používá podrobnější dělení, takže pásmo alfa lze například dělit na alfa 1 a alfa 2.
Pokud tedy mluvíme o nižší aktivitě v levém čelním laloku oproti pravému (asymetrie), je z hlediska EEG nutné popsat, v jakém konkrétním pásmu je výkon nižší.
Skutečnost, že elektrická aktivita v pásmu alfa je vyšší, neznamená, že je také vyšší aktivita fyziologická. Právě alfa vlny jsou signálem „relaxace“, menší fyziologické aktivity dané části mozku. Proto ti, co mají aktivnější pravou čelní hemisféru, budou mít více energie alfa vln vlevo a naopak.
Využití frontální asymetrie výkonu v alfa pásmu přibližuje příklad malé studie, kterou prováděli Barbora Schmidt a Simon Hanslmayr z univerzity v Řeznu. Tito výzkumníci si položili otázku, zda se pokusné osoby budou lišit v hodnocení libosti hudebních ukázek podle jejich frontální asymetrie v pásmu alfa.
Před samotným puštěním hudebních ukázek byl u každého účastníka pořízen krátký EEG záznam, aby z něho byla později vypočten index alfa frontální asymetrie. Následně byly každému účastníku studie pouštěny tři dvouminutové hudební ukázky, přičemž první z nich měla neutrální emoční zabarvení, druhá pozitivní a konečně třetí negativní. Po každé hudební ukázce byl účastník požádán, aby zhodnotil slyšené na pětistupňové škále (od nejvíce negativní po nejvíce pozitivní).
Ti, co měli aktivnější levou čelní oblast (energie jejich alfa vln byla větší vpravo – viz vztah vln alfa a fyziologické relaxace) hodnotili hudební ukázky pozitivněji než ti, kteří měli aktivnější pravou čelní oblast (energie jejich alfa vln byla větší vlevo).
Jak ale vypočítat onen index alfa frontální asymetrie? Snadno. V uváděné studii bylo ze všech 64 elektrod 18 umístěno čelně (frontálně) nebo v oblastech na rozhraní čela a spánku. Na každou polokouli (hemisféru) tedy připadalo devět elektrod (polovina). První, co potřebujeme udělat, je zjistit průměrný alfa výkon ze všech čelních elektrod (18), potom zvlášť průměry alfa výkonu za čelní elektrody vlevo (9) a vpravo (9).
Z těchto tří získaných průměrů se index vypočítá snadno tak, že od průměru levých čelních elektrod odečteme průměr pravých čelních elektrod a takto získané číslo vydělíme průměrem všech čelních elektrod. Pokud je výsledné číslo kladné, je vyšší alfa aktivita vpravo, pokud je záporné tak je tato aktivita vyšší vlevo.
Index asymetrie odečetli autoři zmíněné studie z EEG záznamů v klidu, což znamená, že účastníci výzkumu jen seděli s čepicí, na níž jsou umístěné elektrody a neplnili žádný úkol (nesledovali žádné obrázky, nemačkali žádná tlačítka atd.). V jiných studiích se při natáčení EEG promítají na počítačový monitor obrázky třeba ze zmíněné sady IAPS. Potom se může počítat průměrný index frontální asymetrie pro obrázky s neutrálním, pozitivním nebo negativním obsahem.
Kromě frontální asymetrie pro pásmo alfa lze měřit emoce tak, že změříme změnu výkonu v určitém pásmu po nějakém podnětu (třeba po obrázku ze zmíněné sady). Hodnotíme tedy poměr výkonu daného pásma před a po podnětu (stimulu). Tento poměr odborně nazýváme na událost vázanou synchronizaci/desynchronizaci. Onou událostí rozumíme opět nějaký podnět. Když se výkon pásma po události sníží, mluvíme o synchronizaci, když se výkon po podnětu zvýší, nazýváme to desynchronizací[iii].
Hezký příklad využití měření změn výkonu u určitého pásma ukazuje studie řeckých výzkumníků z Aristotelské univerzity v Soluni pod vedením Manousose Kladose a Christose Frantzidise. Zkoušeným osobám promítali obrázky s různou mírou emoční pozitivity, neutrality a negativity. K tomu měl každý obrázek zjištěnou míru nabuzení (vzrušení, arousalu).
Vědce zajímalo, v jakých elektrodách dochází ke změnám ve výkonu v pásmu delta, a to v závislosti na emočním obsahu (pozitivní, negativní, neutrální) a nabuzení. Změna ve výkonu delta pásma byla sledována ve třech časových úsecích, které obsáhly interval 0-1500 milisekund (0-1,5 sekundy) po promítnutí obrázku. Dále sledovali, zda dochází k větším změnám v pravé nebo levé polokouli, a také zda dochází k rozdílům mezi muži a ženami.
Proč je zajímalo „nejpomalejší“ pásmo delta?  Vlny pásma delta až theta jsou velmi zjednodušeně řečeno z fyziologického hlediska (spalováni cukru mozkovou tkání) opačné k vlnám alfa. Delta a theta vlny v bdělém stavu souvisí u zdravého jedince se stimulační zátěží mozku. Emoční podnět vyvolá pozornost, nenechá nás v klidu, představuje určitou zátěž.
V případě obrázků s nabuzujícím účinkem se výkon delta zvýšil u obou pohlaví, přičemž výrazně více u mužů.  Obrázky s negativním emočním obsahem vyvolaly u žen zvýšení výkonu v delta pásmu v obou hemisférách. U mužů obrázky s negativním obsahem vyvolaly zvýšení pouze v pravé hemisféře. Obrázky s emočně pozitivním obrazem vyvolaly oproti negativním více levostrannou odpověď pouze u mužů.
Studie rovněž odhalila zajímavé na pohlaví vázané časové rozdíly ve zpracování libosti/nelibosti a nabuzení. Ženy oproti mužům rychleji zpracovávají libost/nelibost. Muži oproti ženám relativně časněji reagují na obrázky s budivým (vzrušujícím) obsahem.
Proč u žen nedochází k rozlišení pozitivních a negativních emočních stimulů podle pravé a levé hemisféry? Autoři to vysvětlují jako důsledek odlišné neuroanatomické stavby spojky mezi hemisférami nazývané kalózní těleso (corpus callosum). Tato spojka je u žen mohutnější, a proto se předpokládá, že pravá a levá hemisféra u ženy spolupracují synchronněji.
Jak frontální asymetrie, tak změna výkonů závisí na tom, jaké signály poskytují jednotlivé EEG elektrody. Není u nich potřeba zjišťovat, zdali existuje nějaký vztah mezi signály z jednotlivých elektrod. Ten však poskytuje řadu zajímavých informací.
Můžeme se například ptát, zda nějaké oblasti v mozku spolu více (či méně) spolupracují, pokud jsme vystaveni emoční zátěži. Jednou z možností, jak měřit vztah mezi elektrodami, a tak odhadovat i součinnost jednotlivých oblastí mozkové kůry, je koherence.
O dvou vlněních stejné frekvence můžeme říci, že jsou navzájem koherentní, pokud jsou jejich fáze navzájem stále stejně posunuty. Signály ze dvou elektrod tedy pomocí speciální matematické operace rozložíme na škálu (spektrum) vlnění o různých frekvencích. Následně se spočítá, jaký mají dvě vlnění (každé z jedné elektrody) o stejné frekvenci fázový posun – tedy jaká je jejich vzájemná koherence.
Praktické uplatnění koherence si opět ukážeme na příkladu. Vladimir Miskovic spolu s Louisem A. Schmidtem provedli pokus, kdy pokusným osobám promítali obrázky vyvolávající libost/nelibost a také nízkou/vysokou míru vzrušení. Následně po koherenční analýze dospěli k těmto výsledkům. Snímky vyvolávající vysoké vzrušení (nabuzení) významně posílily koherenci mezi elektrodami předních částí čelních laloků (prefrontální část) a elektrodami umístěnými na temeni a spáncích (posteriorní část), a to u obou hemisfér. Libé (pozitivní) stimuly aktivovaly prefrontální-posteriorní  koherenci více než neutrální stimuly.
U žen se prokázala v případě silně emocionálně zabarvených výjevů (vysoká libost/nelibost) významně zvýšená beta koherence mezi vzájemně vzdálenými mezihemisferálními elektrodami. Tím se potvrzuje, viz výše, schopnost žen zpracovávat výrazné emoční podněty jak levou, tak pravou hemisférou. Zvýšení koherence v závislosti na vzrušení i libosti/nelibosti bylo neseno vždy v beta pásmu (14-30 Hz), zatímco v pásmu theta (4-7 Hz) došlo v případě významných podnětů z hlediska libosti/nelibosti ke snížení koherence v pravé hemisféře.
Co se týče časové souslednosti a určení vztahu řízení, studie prokázala, že jsou to oblasti předních částí čelních laloků, které řídí aktivitu zadnějších (posteriorních) oblastí. To je v souladu s představou, že čelní laloky při úkolu, kde je zapojena (nejen) „emoční“ pozornost, výrazně určují činnost zadních (posteriorních) částí mozkové kůry.
Jiným způsobem měření emocí pomocí EEG jsou evokované potenciály. Napětí je vlastně potenciál mezi dvěma elektrickými póly. Proto je snadné rozklíčovat, čím se v EEG rozumí evokovaný potenciál. Jde o změnu napětí (potenciálu, výšky vlny, amplitudy), která je vyvolána (evokována) nějakým senzorickým (zrakovým, sluchovým, kožním, čichovým) podnětem. Tato změna napětí je vyvolána odezvou v mozkové kůře, která zpracovává příslušný senzorický podnět.
Každý evokovaný potenciál lze popsat jeho latencí a amplitudou. Latencí rozumíme čas, který uplyne od nějakého podnětu k výskytu vrcholu či dna amplitudy (nejvyšší napětí) vlny EEG. Amplitudou rozumíme právě vrchol či dno oné vlny. Jestli se jedná o vrchol, nebo dno, záleží na polaritě vlny (jestli je záporná či kladná).
U evokovaných potenciálů spojených s měřením emocí platí, že kratší latence odpovědi je spojena s libostí/nelibostí, zatímco delší odráží nabuzení. Pokud je totiž podnět například ohrožující (vysoká nelibost), musí na něj být včas zaměřena dostatečně silná pozornost.
Senzorický podnět, který nás zaujme (vyvolá naši pozornost) uvidíme na EEG křivce v podobě amplitudy z určité elektrody asi za 170 milisekund. Výška amplitudy zjednodušeně řečeno odpovídá tomu, jak silnou pozornost podnět vyvolá.  Vyšší amplitudu lze vysvětlit tak, že silnější zpozornění vyžaduje zapojení většího množství nervových buněk. Zde je potřeba vzít v úvahu, že každá nervová buňka (neuron) má svůj vlastní potenciál, proto, čím více těchto buněk se do příslušné operace zapojí, tím více se sečte potenciálů (napětí), a tím je ve výsledku amplituda evokovaného potenciálu větší.
Jak bylo napsáno výše, u podnětů, které vyvolávají především vzrušení (nabuzení), se uplatňují potenciály s delší latencí. Mezi tyto potenciály patří vlna P300 (pozitivní vlna s latencí 300 milisekund).  Pro získání P300 v emočních úlohách potřebujeme, aby pokusná osoba sledovala tři druhy podnětů, a to maskovací, cílový a rušivý.
Například se na monitoru krátce a pravidelně objevuje barevně vyplněný čtverec, to je maskovací stimul. Na maskovací stimul se pokusná osoba nemá nějak zvlášť soustředit.  Jako cílový stimul se objeví vyplněný kruh, který je cílovým podnětem. U cílových podnětů, které se k maskovacím objevují v poměru 1:20, je zkoušený požádán, aby je v duchu počítal. Do tohoto občas vstoupí rušivý podnět (distraktor), což může být obrázek se silně negativním emočním výjevem.
Cílový podnět (kruh), který vyžaduje soustředění, vyvolá tzv. P3a vlnu, jejíž původ je ponejvíce v předních částech čelních laloků. Tato část mozku zodpovídá za soustředěné a řízené zpracování informací. Rušivý podnět zvyšující míru vzrušení vyvolá vlnu P3b, jejíž nejvyšší hodnoty (napětí) se nacházejí až za čelními laloky (vzadu,  posteriorně).
Proč se v případě rušivého podnětu, který vyvolá vyšší vzrušení, aktivují zadní oblasti mozku? Důvodem je stresová odpověď. V případě ohrožení sice zapojíme pozornost (všimneme si podnětu – odpověď během 170 ms v čelních lalocích), ale díky ohrožení nemůžeme o podnětu přemýšlet. Naopak, je zde snaha zapojit všechny ty části mozku, které jsou klíčové pro boj nebo útěk.
Oblasti, které za tuto reakci zodpovídají, jsou umístěny za čelními laloky – patří sem např. kůra zodpovědná za řízení pohybu (motorický kortex). Mezi hlubší struktury, které odpovídají za regulaci stresové odpovědi (a jsou téměř nedostupné povrchovému EEG) patří např. amygdala nebo hypotalamus.
Z dosud napsaného vyplývá, že vlna P3a je mj. ukazatelem schopnosti usměrnit, potlačit nežádoucí reakci na emoční stimuly (sebeovládání, soustředění). Proto u některých duševních onemocnění, jejichž průvodním znakem je neklid a neschopnost se soustředit (ADHD, manické stavy), byla potvrzena nižší amplituda P3a, která se zvýšila po úspěšné léčbě.
K analýze signálu EEG ovlivněném různými emocemi lze použít řadu metod z oblasti strojového učení. Metod z této části informatiky je velké množství, a jejich bližší popis je mimo rámec tohoto příspěvku. Patří sem různé analytické datové nástroje (klasifikátory), které je možné „učit“ tím, že se jim předkládá větší množství EEG dat, pořízených při výskytu různých emočních podnětů.
Klasifikátor následně určí ty vlastnosti EEG signálu, které zodpovídají za odlišnosti mezi emocionálními podněty zobrazené v EEG. Tyto vlastnosti lze následně použít pro samotné vysvětlení rozdílu (např. je lze zobrazit na povrch kůry a ptát se, kde se v kůře libost/nelibost nachází, nebo v jaké intenzitě). Vzhledem k tomu, že klasifikační systém se příslušné vlastnosti signálu naučil, je schopen v případě nového signálu EEG určit s jistou pravděpodobností, k jaké třídě podnětů ho má zařadit.
V tomto článku jsem naznačil jen několik způsobů, jak měřit emoce. Většina metod při měření emocí využívá stabilní zrakové podněty, ale existují i postupy, jak vyhodnocovat emocionální odpověď při sledování filmu, reklamy či proměnlivých obrazců. To lze využít při plánování a tvorbě jak komerčních, tak naučných sdělení. Důležité je uplatnění měření emocí pomocí EEG v rámci psychologického výzkumu, například když chceme vyhodnotit, zda se sledovaná osoba odnaučila nevhodným emočním reakcím.
V klinické praxi má takové měření emocí (EEG) význam při sledování léčebného pokroku u poruch nálady nebo patologické impulzivity. Samotná volba metody, přístrojového vybavení, designu studie musí přiléhat naší výzkumné či klinické otázce.
Na závěr dodejme, že měření emocí pomocí EEG je důležitou oblastí výzkumu člověka, protože kvalitní a objektivní znalost emocionálních pochodů nám může usnadnit jejich zvládání k našemu i okolnímu prospěchu.
Poznámky:
[i] dnes se spíše mluví o elektrodermální aktivitě
[ii] různé charakteristiky obrazu lze pomocí EEG měřit a hojně toho využívá neuroestetika, v rámci níž existují pokusy, kdy jsou při měření EEG promítána účastníkům výzkumu umělecká díla.
[iii] international affective picture system; v případě zvuků se využívá sada IADS (international affective digitized sounds)
[iiii] angl. event-related synchronization (ERS) resp. event-related desynchronization (ERD)
U nových syntetických drog dochází k neustálé modifikaci složení, proto je problematické vytvořit jejich komplexní seznam. Během roku 2015 bylo do systému včasného varování EU nahlášeno 101 nových látek.
Nové syntetické drogy nicméně rozdělujeme podle struktury do tří skupin, které jsou odvozené od fenylethylaminů, tryptaminů, piperezinů a do samostatné skupiny syntetických kanabinoidů.
Fenylethylamin, někdy zvaný hormon lásky, se řadí mezi přírodní látky vyskytující se v lidském mozku, kde je vylučován septem limbického systému. Zastává funkci neurotransmiteru a neuromodulátoru. Ve větším množství se vyskytuje i v řadě rostlin či potravinách. Sám o sobě není psychotropně aktivní, ale jeho deriváty se řadí do nejširší skupiny látek s rozmanitým spektrem účinků. Bylo popsáno přes 200 různých derivátů, z nichž většina má vliv na psychické funkce člověka. Do této skupiny patří látky s entaktogenním (navozujícím výraznou euforii, pocity štěstí a lásky, potřebu lidské blízkosti, doteku a sdílnosti), stimulačním či halucinogenním účinkem.
Jedna z nejznámějších a nejrozšířenějších látek odvozená od fenylethylaminu je mefedron. Droga, jejíž pouliční název zní mňau mňau, mef, dron, nebo MCAT, patří do podskupiny syntetických katinonů. Jedná se o látku, která má entaktogenní a stimulační účinky. V České republice je mefedron často užíván pro svou nižší cenu jako náhražka české dominantní stimulační drogy pervitinu. Do skupiny nových drog odvozených od fenylethylaminu lze zařadit dále také DOB, MBDB nebo 2-CB.
Tryptamin je další látka sama o sobě tělu vlastní. Vyskytuje se v mozku savců a plní také funkci neurotransmiteru. Syntetické deriváty tryptaminu tvoří druhou velkou skupinu látek s psychotropními, u většiny tryptaminů halucinogenními účinky. Nejznámějšími představiteli této skupiny jsou psilocin (a jeho fosfátová sůl psilocybin), LSD a DMT. Další známé látky z této skupiny jsou: 5-MeO-DMT, AMT (alfa-methyltryptamin); DIPT (diiosopropyltryptamin).
Další skupinou jsou piperaziny. V čisté formě nejsou psychoaktivní a některé jejich deriváty jsou dlouhodobě využívány v humánní medicíně. Jsou obsaženy např. v antihistaminicích, antidepresivech či v lécích na erekční dysfunkci. Mnoho látek odvozených od piperazinů má psychotropní účinky, nejčastěji entaktogenní a stimulační. V poslední době byly zachyceny na drogové scéně jako náhražka MDMA (známé jako extáze). Čtyři nejznámější látky z této skupiny jsou: TFMPP, BZP, mCPP, MeOPP, první dvě se na drogové scéně vyskytují častěji, u druhých dvou se jedná spíše o ojedinělý výskyt.
Poslední skupinou nových syntetických drog jsou syntetické kanabinoidy. Tyto látky jsou řazeny do chemických skupin naftoylindolů (JWH sloučeniny), fenylacetylindolů (JWH 250; JWH 203), cykloheylfenolů (CP sloučeniny) a tzv. klasických, avšak synteticky vyrobených  kanabinoidů. V čistém stavu se jedná buď o pevné látky nebo oleje, které se aplikují na rostlinný nosič a následně inhalují. Zpravidla se jedná o výrobky, které se označují jako směs exotického koření či bylinné směsi a jsou prodávány pod názvem SPICE či SCOPE. Syntetické kanabinoidy jsou funkčně podobné THC a prvotně byly vyvinuty jako činidla pro léčbu bolesti.
Jednou z hlavních skupin neurotransmiterů v centrální nervové soustavě jsou monoaminy – dopamin, noradrenalin, adrenalin, serotonin. A právě do této signalizace zprostředkované monoaminy vstupuje svým působením velká část nových syntetických drog.
Monoaminy ovšem nejsou omezeny pouze na centrální nervovou soustavu. Důležitou roli zastávají i na úrovni vegetativního nervstva, které řídí regulaci fyziologických funkcí těla, jako je srdeční akce, dýchání, trávení, tělesná teplota apod. Monoaminy aktivují konkrétně sympatikus, tedy regulují činnost těla směrem k vyšší aktivitě (vyšší tep, krevní tlak, zrychlené dýchaní aj.). Výjimku představují syntetické kanabinoidy, které působí na kanabinoidní receptory a monoaminy nikterak neovlivňují, dále pak nová disociativní anestetika či opioidy, které působí na glutamátergní resp. opioidní receptory.
Podle výsledného účinku látky na organismus můžeme rozdělit nové syntetické drogy na stimulanty, entaktogeny a halucinogeny. Ačkoliv většina látek dominantně působí na vybraný monoaminový systém, zároveň do určité míry ovlivňuje i ostatní monoaminy. Jedna látka může mít kombinovaný efekt, například stimulační a entaktogenní.
Stimulanty působí zejména na dopaminový a noradrenalinový systém. Nejčastěji brání zpětnému vychytávání dopaminu/noradrenalinu nebo zvyšují jejich vyplavování. Zvýšená dostupnost a aktivita těchto neurotransmiterů vede k celkové stimulaci a euforii. Stimulační efekt mají např. syntetické katinony a některé halogenované deriváty klasických stimulantů amfetaminu a metamfetaminu, z klasických drog pak především amfetamin, metamfetamin či kokain.
Entaktogenní účinky vyvolávají látky zasahující do serotoninového systému. Serotonin se hromadí v synaptické štěrbině a nedochází k jeho degradaci či vychytávání. Klasickým příkladem je droga extáze, dále sem patří některé fenyletylaminy např. 2C-B.
Halucinogeny působí také na serotoninový systém, na rozdíl od entaktogenů však přímo aktivují konkrétní typ serotoninového receptoru (5-HT2A). Mezi nové syntetické halucinogeny patří řada látek ze skupiny tryptaminů, fenylethylaminů konkrétně např. NBOMe, Bromodragonfly.
Syntetické kanabinoidy (stejně jako THC) přímo interagují s kanabinoidními receptory CB1, které jsou rozmístěny v celém těle, nejvíce pak v centrální nervové soustavě. Tomu odpovídá i stejný účinek, jako má marihuana – uvolnění, útlum, euforie. V porovnání s THC jsou ale účinky navozené syntetickými kanabinoidy efektivnější a mají delší trvání.
V roce 2005 byla v rámci Systému včasného varování zřízena platforma umožňující mimo jiné i monitoring šíření nových psychoaktivních látek na území  členských států EU. V porovnání s jinými státy se nové syntetické drogy do České republiky dostávají relativně pozdě. Děje se tak až v druhé polovině roku 2010, nicméně jejich výskyt, byť zcela minoritní, je datován již od roku 2004.
Postupně vznikla síť obchodů s názvem Amsterdam shops, v nichž byly tyto látky distribuovány jako upomínkové předměty, koupelové soli, rostlinná hnojiva či jiné legislativně nezávadné zboží. Tento prodejní koncept přišel společně s prodejci a celou řadou nových substancí z Polska, kde až do právní změny v říjnu roku 2009 zcela obstojně fungoval. Z Moravskoslezského kraje se tyto kamenné obchody rozšířily do Prahy, Olomouce a dalších částí republiky.
Charakteristickým rysem zboží nabízeného v Amsterdam shopech byl nedostatek až absence jakýchkoliv informací o složení látky. Naproti tomu zde bylo téměř vždy přítomno upozornění, že se nejedná o produkt určený k lidské konzumaci. Komerční názvy nabízených produktů však hovořily poměrně jasně… Magic Apple, Euforia, Speedy Gonzales.
I přes možná rizika se syntetické drogy těšily poměrně velké oblibě a počet kamenných obchodů se i v následujícím roce zvyšoval (evidováno bylo až 40).
Změna nastala v roce 2011 po přijetí novely zákona 167/1998 Sb. o návykových látkách rozšiřující seznam omamných a psychotropních látek o dalších 33 nových substancí, z nichž 30 bylo klasifikováno právě jako nové syntetické drogy. Nedovolené nakládání s nimi se tak stalo nezákonné.
Po uzavření kamenných obchodů se prodej nových drog přesunul na pole internetových obchodů. Jen v roce 2014 bylo zachyceno celkem 24 online obchodů, z nichž několik se na prodej těchto látek přímo specializovalo. Dalším, i v současné době stále praktikovaným způsobem, je obstarání drogy pomocí tzv. telefonních srazů.
Na tuto otázku je třeba odpovědět: Ne. Hlavní zdravotní rizika vycházejí právě ze samotné jejich podstaty – běžet rychleji než zákonné restrikce, inovovat. Mezi uživatele se tak dostávají drogy, jejichž účinky, délka nástupu a trvání nejsou zcela známy a jsou často shrnuty větou – „Je to něco jako…“.
Výsledkem pak může být předávkování, jsou však známy i případy úmrtí, a to především při kombinování s jinými druhy drog či alkoholem (např. několik úmrtí po požití mefedronu ve Velké Británii, podobně nebezpečné jsou i syntetické kanabinoidy). Dynamický vývoj produkce nových syntetických drog je velmi obtížné vyvažovat adekvátně rychlým výzkumem možných zdravotních rizik.
V Česku se tomuto tématu dlouhodobě věnuje výzkumný tým MUDr. Tomáše Páleníčka v Národním ústavu duševního zdraví. Ve Vesmíru si můžete přečíst jeho článek  Příběh jedné molekuly.
K dalšímu čtení:
EMCDDA: Evropská zpráva o drogách. Lucemburk: Úřad pro publikace Evropské unie, 2015. http://www.emcdda.europa.eu/attachements.cfm/att_213154_CS_TDAT13001CSN2_rev.pdf
Národní monitorovací středisko pro drogy a drogové závislosti. Nové syntetické drogy – charakteristika a hlavní rizika. Úřad vlády ČR, 2004.
Weaver, M. F., Hopper, J. A., & Gunderson, E. W.: Designer drugs 2015: assessment and management. Addict Sci. Clin. Pract., 10, 8., 2015, 10.1186/s13722-015-0024-7">doi: 10.1186/s13722-015-0024-7
Veřejně přístupná databáze struktur a základních charakteristik nových syntetických drog  (http://nsddb.eu/). Kolektiv VŠCHT Praha v rámci projektu MV0/VG20122015075.
Šestnáctého října oznámilo několik vědeckých organizací (Evropská jižní observatoř ESO, konsorcium LIGO/Virgo, Hubbleův kosmický dalekohled) historicky první pozorování elektromagnetického záření, vycházejícího ze stejného zdroje jako gravitační vlny. Dveře k nové fyzice se opět trochu pootevřely.
Stručná historie objevu je asi taková: 17. srpna 2017 ve 12:41:04 Světového času naměřily detektory gravitačních vln LIGO (v USA) signál, který vyhlížel zajímavě. Třetí detektor Virgo (v Itálii), který pozoroval, ale nic neviděl, pomohl upřesnit polohu zdroje. O dvě sekundy po příchodu gravitačních vln změřily satelity Fermi Gamma-ray Burst telescope (NASA) a INTEGRAL (ESA) slabý gama záblesk s krátkou dobou trvání ze stejné oblasti na obloze. Hned v noci začaly optické a infračervené dalekohledy na Zemi pátrat. Snažily se najít zdroj gravitačních vln a záblesku, což nebyl úplně jednoduchý úkol i přes poměrně přesné určení polohy. Byl nalezen zdroj – tedy náhle se objevivší svítící objekt – v galaxii NGC 4993. Potom už se do práce pustily i velké dalekohledy jako Very Large Telescope (VLT) na chilské hoře Cerro Paranal. Celkem do konce srpna pozorovalo tento objekt 70 dalekohledů světa, z toho sedm, které provozuje Evropská jižní observatoř (a které dokázaly obsáhnout velkou část optického a infračerveného spektra). Dalekohledy ESO (a podobně umístěné přístroje) pracovaly až do konce srpna, pak přestala být galaxie pozorovatelná (protože už byla moc blízko ke Slunci).
Pozorování – první detekce gravitačních vln ze splývajících neutronových hvězd a první detekce elektromagnetického protějšku gravitačního signálu – je zajímavé samo o sobě, ale ještě zajímavější je jeho zasazení do širšího astrofyzikálního rámce. K tomu potřebujeme trochu delší historii objevu.
Vůbec poprvé byly gravitační vlny změřeny před dvěma roky. Od té doby máme pět potvrzených detekcí, z toho čtyři signály vznikly splýváním černým děr a pátý, ten, o němž je řeč, mají na svědomí neutronové hvězdy. Z měření gravitačních vln dokážeme určit vzdálenost objektu a jeho hmotnost. Směr se určuje hůře, z rozdílu časového příchodu signálu na různých detektorech. Z teoretických výpočtů plyne, že interakce pouze mezi černými děrami nevede ke vzniku elektromagnetického signálu (zatímco splývání neutronových hvězd ano), a navíc všechny předchozí signály pocházely z velmi vzdálených objektů, u nichž by bylo pozorování v optické či jiné oblasti elektromagnetického spektra velmi obtížné. Naopak GW170817 byl poměrně blízko (130 milionů světelných let), takže vlastně poprvé jsme měli šanci vidět kromě gravitačního signálu i něco jiného.
Gama záblesky (tj. náhlé výtrysky energie v oboru gama záření) se dělí na dvě velké skupiny. Ta početnější, tzv. gama záblesky s dlouhým trváním, jsou spojovány s gravitačním kolapsem velmi hmotných hvězd, při kterém dochází také k prudkému vzrůstu optické svítivosti objektu (k supernově). Pozorujeme je v galaxiích s aktivní tvorbou hvězd, což je samozřejmě v pořádku – hmotné hvězdy žijí jen velmi krátce, několik milionů let, a proto se dlouhé gama záblesky musí vyskytovat jen v místech, kde se hvězdy právě aktivně tvoří (milion let v životě galaxie je jen okamžik). Kdybychom někdy pozorovali takovýto záblesk v místech bez tvorby hvězd, má naše teorie trhliny. Naopak gama záblesky s krátkým trváním s tvorbou hvězd spojovány nejsou. Dlouhou dobu trvalo, než se vůbec podařilo jejich optické protějšky naměřit (jsou totiž slabší, proto se pozorují hůře). A pocházejí z galaxií, které už hvězdy netvoří. Za vhodný model vzniku těchto krátkých záblesků je považováno splývání neutronových hvězd, které dobře vysvětluje místa výskytů záblesků a jejich menší svítivost.
Metan na Marsu nesignalizuje přítomnost života. Vysvětlení přináší nová studie publikovaná v časopise Nature Astronomy. A také článek, který pro Vesmír napsali její autoři.
Záhadu přítomnosti metanu na Marsu může vysvětlit fotochemická reakce oxidu uhličitého na povrchu kyselých minerálů. Studie publikovaná nedávno v časopise Nature Astronomy shrnuje výsledky výzkumu, který ukázal, že jednoduchá reakce proběhne na rudé planetě za zcela běžných podmínek v atmosféře bohaté na oxid uhličitý působením měkkého ultrafialového záření na povrch jílů nebo anatasu okyselených kyselinou chlorovodíkovou. Tedy bez přispění jakýchkoliv mikrobů.
S rozvojem spektroskopických technik schopných odhalit chemické složení vzdálených planet vyvstala otázka, není-li možné najít sloučeninu, která by poukázala na možnou přítomnost života na nich – byla by tedy „markerem života“.
V roce 2016 dokonce vyšel ve známém časopise Astrobiology seriózní vědecký článek, který tuto problematiku detailně popisuje a uvádí celé seznamy potenciálních „astrobiomarkerů.“ (1) Mezi těmito molekulami je uveden také metan, uvolňovaný pozemskými mikroorganismy procesem metanogeneze. Dobře známá je například produkce metanu v čističkách odpadních vod, skládkách či kafileriích.
Mělo se za to, že na kamenných planetách se metan může vyskytovat pouze v souvislosti s existencí života. O to větší překvapení nastalo, když byl objeven mnohem blíže, než se nalézá nejbližší známá exoplaneta – na terestrickém trpasličím bratru Země, rudém Marsu.
Historie metanu na rudé planetě se začala psát v roce 2003. Tehdy Michael Mumma (obr. 1) z Goddardova kosmického střediska NASA objevil zdroj tohoto plynu na její severní polokouli. Výsledky byly nicméně publikovány až v roce 2009 (2).
Co se týká marťanské atmosféry (její profil ukazuje obrázek níže), hovoří se o ní jako o silně oxidovaném typu, v němž jsou chemické reakce řízeny hlavně UV zářením ze Slunce. Hlavním atmosférickým plynem je oxid uhličitý (95,3%), objevený již v roce 1947 Gerardem Peterem Kuiperem (1905-1973), když korigoval proti svitu Měsíce spektroskopický záznam záření Marsu v blízké infračervené oblasti (3). Oxid uhličitý je následován dusíkem (2,7 %), argonem (1,6%), kyslíkem (0,13%), oxidem uhelnatým (0,07%) a vodní parou (do 300 ppm).
Při tomto atmosférickém složení Mumma téměř jednoznačně přisoudil přítomnost metanu existenci mikrobů, protože nebyly známy jiné mechanismy, které by mohly tento nestabilní plyn na Marsu produkovat.
Napsal tak další ze série fascinujících zpráv, které referují o životě na rudé planetě.  Giovanni Virginio Schiaparelli (1835-1910), tehdejší ředitel observatoře v Miláně, zmapoval v roce 1877 při pozorování Marsu podlouhlé struktury, které nazval kanály.
V roce 1894 Percival Lowell (1855-1916), amatérský, ale velmi bohatý astronom z Bostonu, tato pozorování zopakoval a přisoudil kanálům umělý původ.
Ve skutečnosti však tyto struktury vznikají pouze jako výsledek hry světel a stínů. Problém života na Marsu byl tehdy odsunut do říše (byť velmi kvalitní) vědeckofantastické literatury. Myšlenka se však po 82 letech vrátila. V roce 1976 slavné sondy Viking přidaly ke vzorkům marťanské půdy izotopově značené živiny (14C – glycin, alanin, mravenčan sodný, mléčnan sodný a glykolát sodný) (4). Cílem bylo zjistit, zda se zplodiny případného metabolismu neobjeví v kultivační komůrce. Ve stručnosti: někdy se objevily, jindy ne. Výsledek tak nebyl jednoznačný.
Tato rozporuplnost se vysvětluje chemickým složením povrchu. Experimenty zabývající se detekcí (a vůbec zjistitelností) přítomnosti organických látek a života se potýkají s kombinovaným působením tvrdého záření, fotochemických procesů a reaktivních látek, jako jsou peroxid vodíku, perchloráty a superoxidy na povrchu Marsu. Tyto podmínky jsou nepřátelské pro jakékoliv organické látky a reaktivita zmíněných chemikálií v kombinaci s marťanskými horninami představuje pro vědu jednu velkou neznámou. Udává se, že takto nepřátelský může být povrch planety až do hloubky několika metrů (5). Přesto se první organickou látkou detekovanou na Marsu se stal v roce 2015 chlorbenzen (6).
Bohužel, s existencí života má tato látka společné pouze to, že jej produkuje chemický průmysl naší civilizace jako důležité rozpouštědlo. Jak jdou ale tato fakta dohromady s objevem údajně zkamenělých sinic v marťanském meteoritu ALH 84001 z Allanových hor v Antarktidě?
V roce 1996 referoval David McKay s Johnsonova vesmírného centra NASA v Houstonu, že v tomto meteoritu starém 4 miliardy let objevil struktury magnetitu podobné fosilním bakteriím (viz obrázek níže). Vědecká komunita dodnes není schopna tuto domněnku jednoznačně potvrdit, ani popřít.
Jestliže život na Marsu existoval před 4 miliardami let, nemohl setrvat do současné doby pod povrchem planety? Pokud ano, je jistě možné, že metabolismus přeživších bakterií by mohl fungovat na základě procesů nevyžadujících sluneční záření – například metanogeneze.
Zde se vracíme zpět k původní domněnce Michaela Mumma. Od doby jeho objevu bylo zjištěno, že koncentrace metanu v marťanské atmosféře patrně pravidelně oscilují v závislosti na ročních obdobích. Další analogie s pozemským životem. Je ještě možné pochybovat?
O mikrobech na Marsu si myslí své i Steven Sholes, astrobiolog z Washingtonské university. Prozkoumal možnou mohutnost současné mikrobiální biomasy vzhledem k mohutnosti (či spíše nemohutnosti) a složení atmosféry Marsu (7). Jelikož na Marsu nepozorujeme fotosyntetizující organismy, lze předpokládat, že oxid uhličitý nebude jejich potravou, ale možná produktem metabolismu. Je zajímavé, že Sholes nemluví o metanogenech. Podle něj by ale mikrobi mohli dost dobře zpracovávat oxid uhelnatý. Jeho koncentrace však odpovídá biomase sto mikrobů v mililitru marťanské půdy. A to je zoufale málo.
Paralelně s příběhem metanu na Marsu se odvíjí výzkum v oblasti fotokatalyzátorů. Jeho motorem není hledání života v kosmických dálkách, ale touha objevit materiály využívající všudypřítomného slunečního světla k syntéze chemických produktů, k čištění vzduchu nebo povrchů. Již v sedmdesátých letech 20. století bylo zjištěno, že k tzv. fotoelektrokatalytické redukci oxidu uhličitého na organické látky (metan, metanol, formaldehyd) lze využít oxid titaničitý (8).
V devadesátých letech a následně pak v našem století tento výzkum zaznamenal doslova boom. Motivace byla jasná: získat ze skleníkového plynu oxidu uhličitého metan nebo jiné organické látky, které se stanou palivem v uzavřeném uhlíkovém cyklu. To vše pouze s využitím slunečního světla.
Nabízí se přitom otázka, zda nějaký podobný materiál vyskytující se na Marsu nemůže působením slunečního svitu produkovat metan z hlavní složky atmosféry, oxidu uhličitého. Tuto otázku si nezávisle na sobě položili Svatopluk Civiš (9) a Ilya Shkrob (10) v roce 2012.
Svatopluk Civiš spolu se svým studentem a nynějším kolegou Martinem Ferusem formulovali projektový návrh, který sice nebyl přijat, ale obsahoval jeden malý odstavec odkazující na možnou roli fotoaktivních minerálů ve vzniku metanu na Marsu. Anonymní oponent označil ve svém posudku tuto myšlenku „za velice zajímavou.“
V témže roce pak vychází Shkrobova studie zabývající se mechanismem přeměny oxidu uhličitého na metan, která v posledním odstavci přidává jako by nádavkem domněnku, že metan na Marsu pochází právě z atmosférického oxidu uhličitého na fotoaktivních materiálech. Zajímavé jsou cesty vědeckého pokroku – Civiš s Ferusem Shkrobovu práci nemohli znát, protože vyšla až po odevzdání projektového návrhu.
Uběhla řada let vyplněných hodinami strávenými v laboratoři. Svatopluk Civiš s Martinem Ferusem, studentem Antonínem Knížkem a dalšími kolegy pracovali na důkazu, že metan vzniká na jednoduchých minerálech. Dnes již víme, že tento plyn je syntetizován nejenom na povrchu anatasu (krystalická forma oxidu titaničitého), ale podle našich závěrů také na obyčejných jílech, oxidu hlinitém, sulfidu kademnatém či kaolinitu. Podařilo se také potvrdit mechanismus jeho vzniku a zjistit množství, které jednotlivé materiály produkují.
Zdá se, že koncentrace zjištěné v atmosféře Marsu přesně odpovídají „výkonnosti“ těchto fotoaktivních katalyzátorů. Jak již bylo zmíněno, koncentrace metanu projevují sezónní kolísání. Nové výsledky ukazují, že se tak může dít v závislosti na množství adsorbované vody a oxidu uhličitého na povrchu marťanského regolitu (vrstvy nezpevněného, různorodého horninového materiálu, který pokrývá celistvé podloží). Během příchodu léta roste intenzita ultrafialového záření a s tím i produkce metanu na minerálních površích. Zároveň však klesá množství sorbovaných atmosférických plynů a metan se rozkládá, takže jeho koncentrace začne rychle klesat.
Vzrušující může být zjištění, že tuto metanogenezi na povrchu reaktivních minerálů lze dát do souvislosti také s prvotní chemií na Zemi (a Marsu) před vznikem života.
Samozřejmě, těžko takto vysvětlíme vznik života na naší planetě, tím méně jeho hypotetický vznik na raném Marsu nebo třeba na Venuši, o níž se spekuluje, že dříve nebyla pekelným světem zahaleným oblaky kyseliny sírové.
Samotný vznik základních stavebních kamenů života – bází genetického kódu, případně aminokyselin a cukrů je pro chemiky rovněž velkou záhadou. Podle některých studií obsahovala atmosféra rané Země hlavně oxid uhličitý a vodní páru (11). Nedávno však bylo zjištěno (12), že geologické vzorky spíše vypovídají o přítomnosti tzv. redukčních plynů – například metanu a oxidu uhelnatého – které právě vznikají na povrchu fotoaktivních minerálů.
Svatopluk Civiš spekuluje, že na Zemi možná docházelo aspoň k časově a místně omezenému fotochemickému vzniku metanu a oxidu uhelnatého z praatmosféry bohaté na oxid uhličitý. Jen patrně ve větším měřítku, než na současném Marsu. Vždyť praatmosféra Země obsahovala snad až 200 bar tohoto plynu. Přehřátý papiňák tak mohl být zároveň fotochemickým reaktorem.
Je rovněž známo, že na rozdíl od oxidu uhličitého je metan ve směsi s molekulami obsahujícími dusík a kyslík (například molekulárním dusíkem, čpavkem, vodní parou) poměrně reaktivní. Zabýváme se i vznikem biomolekul působením impaktů asteroidů, které simulovali pomocí pulsů vysoce výkonného laseru PALS (Prague Asterix Laser System) provozovaného Ústavem fyziky plazmatu ve spolupráci s Fyzikálním ústavem (AV ČR).
Zjistili jsme, že základní báze genetického kódu mohou při této strašlivé události vzniknout nejen ze složitějších látek, jakou je například formamid (13), ale také z jednoduchých směsí čpavku a oxidu uhelnatého (14) simulujících tzv. Millerův experiment, který na konci padesátých let minulého století demonstroval vznik aminokyselin působením elektrického výboje na jednoduché plyny simulující pradávnou atmosféru.
Za tyto výsledky byl Miller velmi kritizován, protože se mu podařilo syntetizovat právě pouze aminokyseliny, nikoliv však báze genetického kódu. Jenže právě ty jsou součástí ribonukleové kyseliny, která patrně byla základem prvotního života – světa RNA.
Otázkou zůstávalo: Mohou vzniknout základní báze RNA světa také z metanu, oxidu uhelnatého a dusíku účinky rázové vlny při dopadu asteroidu na povrchu stejných fotokatalyzátorů, na nichž jsou tyto jednoduché plyny syntetizovány slunečním zářením?
Autorům zmíněné studie publikované v Nature Astronomy se podařilo zjistit, že ano. Dostáváme se tak od jednoduché atmosféry obsahující pouze oxid uhličitý fotochemicky ke směsi reaktivních redukčních plynů metanu a oxidu uhelnatého a pak působením plazmatu simulujícího impakt asteroidu k nukleovým bázím. Kruh se tímto uzavřel.
O detekci metanu v atmosféře současného Marsu lze říci, že tato chemikálie jako marker života dostává červenou kartu, protože jí lze snadno syntetizovat na povrchu fotoaktivních minerálů v atmosféře oxidu uhličitého, tedy za marťanských podmínek bez přispění metanogenních mikroorganismů.
Jednoduchost této chemické reakce poukazuje na skutečnost, že tato umělá fotosyntéza mohla v mnohem větším měřítku probíhat na rané Zemi a snad možná i na raném Marsu či Venuši. Ve stejné době byly tyto planety také vystaveny impaktům asteroidů, které těsně po vzniku planet bloudily po nestabilních drahách jako smetí zbylé po jejich formování. Jakmile byla reaktivní atmosféra obsahující metan, oxid uhelnatý a dusík rozčísnuta jejich dopadem, působením horkého plazmatu vznikly základní komponenty života. To mohlo platit pro obě terestrické sestry i jejich bratra.
Současná existence života na Marsu byla možná vyvrácena, ale zcela jistě lze hovořit o jeho možné existenci v minulosti této planety. Nezáleží tolik na tom, zda uvažujeme o vzniku života na Marsu nebo Zemi (viz titulní snímek). V procesech, které produkují biomolekuly, se možná obě planety v minulosti nelišily.
Na článku se podíleli také Antonín Knížek a Svatopluk Civiš.
Poděkování: Autoři článku děkují Ústavu fyziky plazmatu AV ČR za realizaci experimentů provedených na vysoce výkonném laseru PALS (Prague Asterix Laser System), který je provozován jako společné badatelské pracoviště ve spolupráci s Fyzikálním ústavem AV ČR. Velký dík patří Grantové agentuře ČR za podporu našeho výzkumu v rámci projektů reg. č. 17-05076S a 13-07724S a Akademii věd ČR za podporu souvisejících projektů programu spolupráce pracovišť AV ČR s regionálními partnery reg. č. R200401721 a R200401521.
Před čtyřiceti lety se zrodila koronární angioplastika, dnes nejpoužívanější intervenční technika v medicíně. Na jejím zrodu se podílely dvě náhody, dvojí stěhování přes Atlantik a hromada cílevědomé práce. Vynikli v ní i čeští vědci.
Zhruba před sto lety – ještě jako poměrně vzácný jev – začal být infarkt myokardu spojován s ucpáváním tepen vyživujících srdce. O generaci později už se stal nejčastější příčinou smrti dospělých pacientů a lékaři se začali intenzivně zajímat jak o nemoc samu, tak o její příčiny. Zároveň se v trochu jiných souvislostech odehrály dva náhodné objevy.
Koncem října 1958 doktor Frank Mason Sones na Clevelandské klinice (stát Ohio) vyšetřoval mladíka s revmatickou nedostatečností aorty, konkrétně se snažil zjistit, jak postižená tepna vypadá. Zavedl do ní katétr s kontrastní látkou a začal rentgenovat.
Hned při prvním snímku se zděsil – uviděl, že katétr náhodně zajel do ústí pravé věnčité tepny (ta vychází z aorty těsně u srdce). V domnění, že takto podrážděné srdce začne fibrilovat, sáhl po skalpelu a chystal se k srdeční masáži při otevřeném hrudníku (nepřímá masáž ani zevní defibrilace tehdy ještě nebyly známy). Srdce se však po krátké arytmii zklidnilo – a před zkoprnělým lékařem vyvstala jasně zobrazená věnčitá tepna.
O čtyři roky později Sones zveřejnil výsledky vyšetření první tisícovky nemocných. Zrodila se zobrazovací metoda zvaná selektivní koronární angiografie, bez které by jakékoli invazivní zákroky na věnčitých tepnách (chirurgické i katetrizační) nebyly myslitelné.
Krátce nato, na jaře 1963, radiolog Charles Theodore Dotter z Oregonské univerzity lékařských věd v Portlandu vyšetřoval rentgenem nemocného se zúžením jedné z renálních tepen. A tuze se divil, když mu po krátkém čase pacient nadšeně děkoval, jak se mu ulevilo. Katétr s kontrastní látkou mu totiž cestou k ledvině „prošťouchl“ i zúženou část tepny kyčelní, která skrze nedokrevnost nohou působila bolestivé potíže při chůzi…
Inspirovaný doktor Dotter pak na tepnách mrtvol zjistil, že vhodným katétrem lze snadno proniknout chronicky uzavřenými tepnami a že lze takto obnovené cesty rozšířit na téměř normální průsvit, který navíc časem přetrvává. Na základě těchto poznatků vyvinul techniku postupné dilatace stenóz tuhými katétry o stále větším průměru.
O principu „perkutánní transluminální dilatace a transluminální rekanalizace“ Dotter poprvé referoval v červnu 1963 na Československém radiologickém sjezdu v Karlových Varech a následně jej popsal v časopise Československá radiologie.
První záměrné rozšíření provedl Dotter v lednu 1964 u zúžení stehenní tepny třiaosmdesátileté nemocné s gangrénou nohy, která odmítla amputaci. Výkon se vyvedl, gangréna se zhojila. (Jedním z Dotterových významných spolupracovníků té doby byl loni zesnulý lékař českého původu Josef Rösch, absolvent Lékařské fakulty Univerzity Karlovy v Praze, se kterým se Dotter seznámil právě v Karlových Varech.)
Jak ale píše Martin Riedel ve svých skvělých Dějinách kardiologie: „V Americe byla metoda zesměšňována – technika je prý příliš jednoduchá, než aby mohla být dobrá…“
Posměváčci ale měli v mnohém pravdu – musely se zavádět silné tuhé katétry a hodně na ně tlačit, aby se usazená vrstva podélně „střihla“, a když se to povedlo, hrozil „efekt sněžného pluhu“, který ucpával ústí „vedlejších silnic“. Proto se ve více hlavách současně zrodil nápad zúženou cévu raději roztáhnout.
A tady přichází velká chvíle pro velkého muže: Andrease Grüntziga. Už jeho mládí bylo na pasternakovský román – narodil se těsně před druhou světovou válkou v Drážďanech. Otec – gymnaziální učitel – padl na frontě, v roce 1952 matka se dvěma synky emigrovala do Argentiny, odkud se po dvou letech zase vrátila a krátce nato zemřela. Andreas byl soudruhy plánovači původně určen k zednickému povolání, ale v roce 1957 přece maturoval (v Lipsku). Napřesrok emigroval do Západního Německa, kde v Heidelbergu odmaturoval znovu a vstoupil na tamější lékařskou fakultu.
V roce 1969, pět let po promoci, odešel na angiologické oddělení Univerzitní nemocnice v Curychu. Během stáže v německém Engelskirchenu se seznámil s dotterovským rozšiřováním cév (neboli, jak hezky říkají lékaři, s jejich rekanalizací).
Po návratu do Curychu začal experimentovat s tuhými polyvinylovými balonky, které při nafukování neexpandovaly nad požadovaný průměr. Ty potom postupně vylepšoval a kombinoval tak, že dokázaly najednou vstřikovat kontrastní látku, měřit krevní tlak a nafukovat se na žádoucí tlak (řekněme osm atmosfér).
V roce 1974 provedl první balonkovou angioplastiku na zúžené stehenní tepně u člověka. Posléze celý systém zmenšil tak, aby se dal použít i ve věnčitých tepnách. Potřebné katétry vyráběl s (první) manželkou a přáteli doma na kuchyňském stole.
Po řadě pokusů na mrtvých tělech, zvířatech i lidech (u těch během bypassových operací) potom 16. září 1977 v Curychu vykonal první perkutánní transluminální koronární angioplastiku (PTCA). Ochotným pacientem byl sedmatřicetiletý úředník s ohraničenou stenózou levé koronární tepny, který se chtěl mermomocí vyhnout aortokoronárnímu bypassu (to je dosti náročná operace prováděná při otevřeném hrudníku a zastaveném srdci, tedy na mimotělním oběhu).
Celá procedura první PTCA byla natočena a přihlíželo jí deset významných kardiologů. Výkon proběhl nečekaně hladce i úspěšně – ani kontroly po 10 a 23 letech neprokázaly žádný návrat zúžení.
Po zákroku pacient informoval bez Grüntzigova vědomí redakci jednoho z místních deníků. Novinář naštěstí požádal o rozhovor nejen pacienta, ale i samotného Grüntziga, a ten ho přesvědčil, aby s publikací počkal, dokud nebude výkon s úspěchem opakován. Po pátém provedeném zákroku Grüntzig uveřejnil v únoru 1978 sdělení v Lancetu a teprve potom si na senzační novince mohla smlsnout média.
Dva roky nato Grüntzig publikoval v New England Journal of Medicine zprávu o výsledcích PTCA u 50 pacientů. Napsal: „Metoda spočívá v zavedení katetrizační soustavy přes stehenní tepnu (otevřenou v třísle, FH) v lokální anestézii. Zavádějící katétr je naveden do ústí koronární artérie a tímto katétrem je do větví arterie dopraven dilatační katétr, který slouží k rozšíření cévy.“
Začala éra tzv. intervenční kardiologie (vedle dosavadní kardiologie klasické, farmakologické).
A znovu profesor Riedel: „Evropská lékařská aristokracie byla toho názoru, že si mladý Grüntzig troufl přespříliš. Pro další vývoj své technologie a odpovídající uplatnění nenašel nikde v Evropě vhodné podmínky.“ Proto přijal pozvání do USA a roku 1980 se stal profesorem na Emory University v Atlantě (stát Georgia), kde do roku 1985 provedl se spolupracovníky na 5 000 koronárních angioplastik. (Věru křivolaké bývají někdy cesty pokroku – průkopníka Dottera napřed američtí kolegové nepřijali a jeho metodu vytlačili do Evropy; ta si jí teď i ve vyspělejší podobě neváží a Američané ji lákají zpátky!)
Faktem je, že poptávka ve Státech byla obrovská – v té době se tam provádělo ročně půl milionu katetrizací a 161 tisíc operací srdce (většinou nemocných s ischemickou chorobou). Přitom náklady na koronární angioplastiku byly oproti tehdy vládnoucímu bypassu zhruba desetinové.
Technika koronární angioplastiky se v osmdesátých letech rychle rozšířila po celém světě a v roce 1997 se stala (obohacená o zavádění koronárních stentů) vůbec nejčastěji prováděnou lékařskou intervencí na světě. Žel, už dlouho bez svého tvůrce. Andreas Grüntzig, též nadšený amatérský pilot, se roku 1985 v Georgii spolu s (druhou) manželkou zřítil ve svém soukromém letadle, když se vracel z jedné z pracovních cest. (Zlomyslnou náhodou v témže roce zemřeli i výše zmiňovaní serendipeři Frank Mason Sones a Charles Theodore Dotter.)
(Pro úplnost dodejme, že už pár let před Grüntzigem koronární tepny obdobným způsobem zprůchodňoval v Los Angeles lékař slovenského původu Vilém Ganz, absolvent LF UK v Praze. První koronární angioplastiku v Československu pak provedl 21. ledna 1981 Alfréd Belán z Institutu klinické a experimentální medicíny v Praze.)
První koronární angioplastika u akutního infarktu myokardu byla provedena v roce 1983 v Americe, avšak její rozšíření pro tento účel vázlo. Převládala obava, že zavedení balonku do neprůchodné věnčité tepny a jeho nafouknutí rozmělní přítomnou vnitřní usazeninu a céva se tak ještě víc ucpe. Tuto obavu vyvrátili kardiologové ze soukromé krajské nemocnice v nizozemském Zwolle, když v roce 1993 prokázali, že pro léčbu nemocných s akutním infarktem myokardu v jejich nemocnici byly katetrizační zákroky mnohem účinnější než dosud používaná trombolýza (rozpouštění sraženiny pomocí léků).
Zhruba v téže době ve Zwolle stážoval český kardiolog Petr Widimský. Ten ihned po svém návratu začal angioplastiku prosazovat na svém pracovišti, kde od roku 1995 zcela ovládla pole. Ve Vinohradské nemocnici okamžitě klesla úmrtnost pacientů s infarktem z 11 na 4 procenta.
V následných studiích Prague I a a II a VINO Widimský se spolupracovníky prokázal, že pokud je infarkt indikován včas, pak i navzdory delšímu času na převoz je pro pacienta lepší PTCA v centrálních kardiocentrech než trombolýza v místních nemocnicích. (Mimochodem, ministerstvo zdravotnictví odmítlo na studie Prague poskytnout grant.)
Díky výsledkům uvedených studií Česká kardiologická společnost v květnu 2002 oficiálně přijala nová Doporučení pro léčbu akutního infarktu myokardu, kde je balonková katetrizace jednoznačně doporučena jako hlavní metoda léčby, pokud může být provedena do 90 minut od stanovení diagnózy.
Téměř doslova po půl roce toto doporučení převzala Evropská kardiologická společnost a s dvouletým zpožděním i obě americké kardiologické společnosti (American College of Cardiology a American Heart Association).
Výsledky práce českých kardiologů tak významně přispěly k léčbě srdečního infarktu po celém světě, což při četnosti jeho výskytu znamená miliony zachráněných či příznivě ovlivněných životů, vždyť jenom v Česku se ročně provádí přes dvacet tisíc koronárních angioplastik, z toho asi třetina akutně po infarktu.
Petr Widimský dostal v roce 2011 Národní cenu vlády Česká hlava a roku 2014 Zlatou medaili Evropské kardiologické společnosti. V témže roce pak Česká kardiologická společnost získala nejvýznamnější ocenění udělované Světovou zdravotnickou organizací – The Dr. LEE Jong-wook Memorial Prize for Public Health.
S prvním losem se v roce 1957 potkávali myslivci, tedy lidé trávící značné množství času v přírodě. Články postupně referující o jeho výskytu byly náhle přerušeny smutnou zprávou: losa přes veškerou publicitu 6.  září 1958 zastřelil B. Beníšek v revíru Nové Město, úsek Moldava. Okolnosti lovu popisuje velmi kriticky článek Cyrila Hnízda v časopisu Myslivost 11/1958. B. Beníšek údajně střílel v domnění, že jde o starého jelena zpátečníka. „Viděl však paroží a větší část těla zvířete, takže tato výmluva neobstojí. Losa s jelenem si nemůže splést laik, natož myslivec. Nevěděl-li, na co střílí, je jeho provinění ještě větší.“  B. Beníšek byl potrestán vyloučením z Českomoravské myslivecké jednoty na deset let.
Jak počty losů velmi pomalu stoupaly, začaly se objevovat i první zprávy o kolizích těchto zvířat s dopravními prostředky. Z  tabulky (přiložené na konci článku) plyne, že srážek (doložených) se odehrálo minimálně 26, z toho dvacet s motorovým vozidlem a třikrát s vlakem. Pouze jednu z nich los přežil. Další dva losi uhynuli při odchytu a další dva losy zastřelili lovci.
Když jsem v lednu 2015 chystal článek o návratu losí populace do Česka ( k přečtení zde Neviditelní losi v Čechách), vyslovil jsem varování v tom smyslu, že budoucnost losů závisí na kolizích v dopravě, respektive jejich zamezení, čehož lze docílit osvětou a výchovou řidičů. Nyní, po dvou letech se musím opravit a poznamenat, že záleží nejen na výchově řidičů, ale na výchově obecně (viz brněnský případ popsaný níže).
Za posledních čtrnáct měsíců došlo na našem území k prokazatelnému usmrcení pěti losic, následné úmrtí mláděte (mláďat) jedné z nich lze s předpokládat téměř s jistotou. Z  hlediska budoucnosti populace je zvláště nešťastné, že ve všech doložených případech se jednalo o samice.
Brno, květen 2016: dva losi, stará samice a loňské mládě, též samice, migrovaly od severu. Ve východní části Brna narazily na dálnici, tedy překážku komplikovaně průchozí. Na tomto místě se městská policie pokusila zvířata odchytit za pomoci narkotizační pušky a vrtulníku. Výsledkem odchytu bylo úmrtí obou jedinců, nejspíš v důsledku horka a stresu. Nepěkné okolnosti zásahu popisuje článek Petra Koubka ve Světě myslivosti 7/2016, ve zkratce: „Za smrt losů u Brna může jednoznačně obyčejná lidská hloupost, neodbornost a neprofesionalita.“
Rok 2017 přinesl pro změnu  tři kolize aut s losicemi v jihočeském regionu. První nastala 15. března u Přední Výtoně na pravém břehu Lipna. Podle opotřebení zubů se obětí srážky stala tříletá samice. Druhá nehoda se odehrála 18. června u obce Studánky (směrem ke státní hranici). Opět se samicí.
Třetí losici, tentokrát jednoznačně kojící, srazilo auto 13. července mezi obcemi Světlík a Blatná na levém břehu Lipna. Mládě (nebo mláďata) se nepodařilo najít.
To, že šlo právě o pět samic, je pravděpodobně náhoda a zároveň ryzí smůla. Tak jako tak, naše losí populace je ochuzena o pět samic, ihned, nebo potenciálně schopných rozmnožování.
Debata o instalaci dopravních značek Pozor los v zónách ohrožení se vleče, a zároveň zůstává otázkou, zda pouhá dopravní značka může podobnou situaci řešit.
Vzpomínám si zcela přesně na leták, který byl distribuován na všech čerpacích stanicích ve Finsku v srpnu 1989. Stručně informoval řidiče o přítomnosti losů a varoval před důsledky srážek, kterých tehdy Finsko, pokud se správně pamatuji, zažívalo ročně několik set. To se sice zdá být hrozivé číslo, silná karelofinská populace losů je ale zjevně schopna tyto kolize a ztráty přežít. O naší slabé populaci tohle v žádném případě neplatí.
Ze zkušenosti vím, že informace o existenci rozmnožující se losí populace v Česku je pro značné množství občanů , a tedy­ potenciálních řidičů i zasahujících policistů ­ velmi překvapující. Příčiny tohoto jevu mi nejsou známy. Možná selhává škola, možná selhává osvěta. Zjištění příčin však mrtvým losicím život nevrátí a bez náležité a intenzivní osvěty nebude losí populaci ani v budoucnu nic platné.
Losí test původně znamenal ve Skandinávii zkoušku schopnosti vozidla reagovat na náhle vzniklou překážku na vozovce. V našem případě jde o test schopnosti řidičů nechat přežít malou populaci losů, která už 60 let zdobí naši přírodu.
Jelen sika vypadá jako neviňátko, menší bráška našeho jelena evropského. Pod roztomilou maskou se však skrývá duše Kaina, který svého evropského příbuzného ohrožuje. Nový projekt Hlasy jelenů chce toto chování zmapovat.
V naší přírodě lze kromě majestátního „krále lesa“, jelena evropského (Cervus elaphus), vidět i další druhy z čeledi jelenovitých, z nichž některé nejsou původní. Mezi těmito „vetřelci” se vyjímá jelen sika (Cervus nippon), menší, ale o to drzejší králův bráška, který se k nám dostal na přelomu 19. a 20. století z Asie.
Že na našem území není odjakživa, by mu člověk nemusel mít až tak za zlé, kdyby se choval, jak se sluší a patří. Sika má však svou hlavu. Jedním z nejvážnějších problémů je, že původním jelenům nasazuje druhé parohy, rozuměj, paří se s jeho laněmi. V tomto ohledu bohužel ani jelen evropský nezůstává pozadu, k vlastní škodě (viděnou optikou druhu). Vzniklí kříženci jsou totiž dále plodní a díky opakovanému zpětnému křížení tak postupně degraduje genofond původního jelena. Jelen sika si mimo jiné i díky této aktivní účasti na pozvolné likvidaci původního druhu vysloužil čestné místo na listině 100 nejhorších invazních druhů v Evropě podle databáze DAISIE. Ale, ruku na srdce, je to skutečně jeho vina? Jako za řadou dalších ekologických problémů, i zde je třeba hledat lidský faktor.
Jelen evropský (Cervus elaphus) je, vedle navracejícího se losa, naším největším druhem vysoké zvěře. Samci mohou v dospělosti vážit až 250 kilogramů, laně jsou o třetinu menší.
Podle ročního období rozlišujeme u jelenů nejčastěji dvojí zbarvení, tedy letní červenohnědé a zimní šedohnědé, mláďata do tří měsíců věku jsou výrazně skvrnitá. Dospělým samcům každoročně vyrůstá na hlavě paroží dosahující délky až 120 cm a váhy až 8 kilogramů. To slouží nejen na okrasu, ale i jako zbraň proti predátorům i proti sokům v boji o samice.
Jeleni žijí v menších stádech, která se hlavně za soumraku a v noci pasou na paloucích a lesních mýtinách. V dospělosti žijí obě pohlaví po většinu roku odděleně – samci a samice s mláďaty si tvoří vlastní stáda. V době říje, která začíná navzdory lidskému kalendáři již v září (a někde i dříve), se samčí skupiny rozpadají. Jeleni pak mezi sebou bojují o skupinky laní, o které náležitě pečují po celou dobu říje. Samci při říji vydávají hluboké zvuky – troubení, kterým se snaží upoutat pozornost samic ve svém stádu a odradit případného soka (viz níže).
Jelen sika se sice na rozdíl od původního jelena nemůže honosit žádnými šlechtickými tituly, přesto je se šlechtou neodmyslitelně spjat. První sikové se nadechli evropského vzduchu v roce 1860 na irském panství Powerscourt, k nám se pak dostali o 30 let později. V roce 1891 se skupinka tří laní a jednoho jelena stala novým přírůstkem obory Kluk na panství knížete Hohenlohe u Poděbrad. Později se stádo siků rozrostlo dalšími dovozy zejména díky činorodému obchodníkovi s divou zvěří – Němci Carlu Hagenbeckovi. Až do druhé světové války sikové na svět hleděli téměř výhradně zpoza ohrad obor a byli tak drženi v bezpečné vzdálenosti od volně žijící populace původního druhu. Během války a možná ještě více po ní, však sikové měli příležitost uniknout poškozeným oplocením do volné přírody, čehož využili, a začali se mísit s původním druhem.
Jelen sika (Cervus nippon) tvarem těla na první pohled připomíná jelena evropského. Při bližším zkoumání však vyplyne celá řada rozdílů. Prvním je velikost – i největší poddruh siky dosahuje sotva poloviny hmotnosti dospělého jelena evropského. Rovněž paroží je kratší (max. 90 cm) a méně košaté – u geneticky čistých siků mívá nanejvýše osm výsad. Zatímco puntíkaté zbarvení mají u jelena evropského jen kolouši, sikům zůstává v letní srsti po celý život. Srst bývá během léta rovněž červeno-hnědá, zimní srst ale tmavne a ztrácí skvrny.
Oproti jelenu evropskému je sika méně náročný na potravu a přiživuje se například okusem letorostů. Sikové jsou také nechvalně proslulí svým agresivním chováním vůči ostatní vysoké zvěři a divočákům.
Sičí říje probíhá hned po říji jelena evropského, tedy zpravidla od října do listopadu. V poslední době však prý dochází k pozvolné synchronizaci obou druhů, což je zřejmě dalším projevem pokračující hybridizace.
Samci se ozývají podstatně výše laděným pískáním. Za vysoké populační hustoty se sika stejně jako například daněk páří v takzvaných lecích. Skupiny samců zůstávají na předem vybraném místě, kde je vyhledávají říjné laně. Naopak při nižší populační hustotě samci vyhledávají říjné laně, aby se s nimi mohli pářit.
I když máme první zprávu o křížení obou druhů již z roku 1884, dlouho byl tento fakt zlehčován a doklady odbývány coby kuriozity. Málokdo tehdy dokázal předvídat rozměr budoucího problému. Na sklonku 20. století se sice pod tíhou dalších důkazů veřejné (snad většinové) mínění posunulo k názoru, že o problém jde. Přesto se dodnes najdou lidé, které nepřesvědčí nic, ani genetické testy, ani jedinci nesoucí znaky obou druhů. Stále v některých mysliveckých periodicích vycházejí články, které křížení popírají. Pochybovat je lidské, avšak právě dlouhodobé popírání existence problému umožnilo, aby se rozvinul do současných rozměrů. Každoročně myslivci zastřelí přes 12 tisíc kusů siků, jejich populace se však navzdory tomu dále rozrůstá. Řešení je teď mnohem těžší, než kdybychom jednali včas.
Právě myslivecká obec by mohla napravit předchozí nedůslednost. V myslivecké tradici se při průměrném odstřelu prvně posuzují parametry trofejí samců. Vše ostatní bývá druhořadé. A právě to může řešení situace značně ztížit. Při křížení se totiž u potomků mohou některé znaky oproti rodičovským druhům výrazně zlepšit. Hybridní samci tak mohou být klamně považováni za nadějné trofejní kusy a jako takoví ponecháni v chovu. Hybridní samice mohou být naopak díky menší poptávce ušetřeny odstřelu docela.
Vhodným řešením situace by mohla být též obnova chovů siků v oborách a celková redukce jejich počtu ve volné přírodě. Aby nedocházelo ke křížení, musely by být od sebe odděleny oblasti výskytu obou druhů, a to i za cenu redukce počtu jelenů evropských v některých oblastech. V praxi by to ovšem bylo velmi obtížné, neboť samci obou druhů migrují na vzdálenost až stovek kilometrů. Velký přínos by tedy jistě přineslo důsledné sledování těchto zatoulaných jedinců a vyhodnocování výskytu případných hybridů. Díky opakovanému zpětnému křížení však došlo u některých jedinců k takovému promísení genů, že je těžké takové mnohonásobné křížence od geneticky čistých jedinců odlišit jen na základě morfologických znaků. V řadě případů jsou spolehlivé pouze laboratorní metody.
Jako indikátor či poplašný signál hybridizace mohou sloužit i výrazné odchylky na zabité zvěři či trofejích. Při výskytu abnormální sičí trofeje by se na místě mělo učinit odpovídající kontrolní opatření.
Jak už v roce 1998 naznačil výzkum vedený Andrewem M. Longem z Univerzity v irském Dublinu, na pomoc by zde mohla přispět i bioakustika, která nevyžaduje mrtvé jedince, ba naopak. Říjné troubení se u obou rodičovských druhů zásadně liší (viz následující nahrávky) a přinejmenším u zkoumané populace v Irsku bylo možné jen na základě vokalizace odlišit i hybridy. Jelení kříženci tak mohou „nechtěně“ troubit na poplach.
Pomoci v tomto hledání můžete i vy. Autoři nového projektu občanské vědy, Hlasy jelenů nabízejí možnost jednoduše pomoci se zmapováním ohnisek křížení mezi jelenem sikou a jelenem evropským. Pomoci můžete audionahrávkami jejich říjné vokalizace.
Do tohoto projektu se může zapojit každý, kdo se nebojí, zvláště pak na podzim, do lesa. Mohlo by se zdát, že na nahrávání nebude dostatek času, protože na rozdíl od ptáků jeleni soustředí veškerou svou „hudební“ produkci do několika málo týdnů, a že se tedy vůbec nemá smysl snažit. Ve skutečnosti se však říje jelenů evropských a siků překrývají jen částečně – nejdříve troubí jeleni, potom je vystřídají sikové. Zhruba od poloviny září do začátku prosince je tak možné v přírodě narazit na jelena, z jehož hrdla se bude cosi ozývat. Právě to „cosi” nás zajímá nejvíce. A nejen to – i jelení troubení v moři siků, či sičí v jelením hájemství, stojí za pozornost.
Říje začíná zhruba v polovině září a končí v listopadu, s tím že se postupně oba druhy vystřídají. Troubení je nejintenzivnější za soumraku.
Mapa zobrazuje výskyt obou druhů jelenů se zdůrazněnými překryvy, tedy místy, kde je riziko křížení nejvyšší a nahrávky tudíž nejcennější.
Díky nízké frekvenci i hlasitosti se jelení vokalizace nese poměrně daleko, a tudíž ji lze v dobrých podmínkách nahrát ze slušné vzdálenosti i na běžné zařízení (chytrý telefon, digitální fotoaparát / videokamera).
Důležité je poznamenat si místo, kde byla nahrávka pořízena (ideální je samozřejmě s sebou mít zařízení vybavené GPS), a datum. Vítané, ovšem nikoli nezbytné, jsou samozřejmě i fotografie či videozáznamy, pokud to světelné podmínky dovolí. Záznamy opatřené fotodokumentací poskytneme projektu BioLib.cz, kde poslouží k mapování výskytu obou druhů jelenů v Česku. Nahrávky je možné posílat prostřednictvím webového formuláře na stránkách projektu Hlasy jelenů, či s pomocí aplikace pro mobilní telefony – Epicollect Five.
Mezinárodní tým pod vedením Shoukhrata Mitalipova z Oregon Health & Science University v americkém Portlandu opravil v lidských embryích mutaci, která vyvolává těžké dědičné onemocnění srdce.
„Kdepak Bretagne a Anastázie, ty jsou jen trochu do lila; ale Klára, pane, až mě jednou pokvete Klára, tak o ní bude mluvit celý svět.“ Ten okamžik, o němž psal Karel Čapek v povídce Modrá chryzantéma, právě nastal; 88 let po vydání ve sbírce Povídky z jedné kapsy.
Obyvatelé subsaharské Afriky získali gen pro jeden z proteinů slin, konkrétně pro mucin-7, křížením se záhadným pravěkým člověkem. Ke křížení s tímto pravěkým „duchem“ došlo zhruba před 150 000 roků. Oba druhy člověka – „duch“ a přímý předek dnešních Homo sapiens – měly v té době za sebou minimálně 1,5 milionu roků samostatného vývoje.
Před 50 lety byly objeveny pulsary. Dveře k nim otevřel rozvoj radioastronomie a cesta vedla přes objev kvasarů. Připomeňme si ty úžasné časy.
Ve vědě platí, že každá nová pozorovací metoda přinese ze začátku žeň objevů. Po dalekohledu či mikroskopu se totéž projevilo i v radioastronomii. Ta se začala významněji rozvíjet po druhé světové válce: zprvu díky radarům propuštěným z vojny, později zásluhou speciálních výzkumných radioteleskopů (v podstatě citlivých přijímačů milimetrových až desetimetrových elektromagnetických vln).
Prvním úkolem etablující se „astronomie neviditelna“ byla orientační prohlídka radiové oblohy. První radioteleskopy však nebyly dost přesné, dokázaly rozlišit jen zdroje vzdálené od sebe více než jeden úhlový stupeň, to na obloze odpovídá kruhu o průměru dvou měsíčních úplňků (radiové zářiče ležící uvnitř této oblasti pro pozorovatele splývaly v jeden).
Vyšší rozlišení si žádalo více než stometrové antény, což tehdy bylo technicky i ekonomicky neúnosné. Britský astronom Martin Ryle na problém vyzrál tak, že jednu obří anténu nahradil soustavou vhodně spřažených antén malých a během padesátých let minulého století dosáhl rozlišení tisíckrát lepšího, tedy několik úhlových vteřin.
Především díky Ryleovi vznikly první dva katalogy radiových zdrojů (1C a 2C), které ještě obsahovaly chyby, i katalog třetí, už spolehlivý 3C – The Third Cambridge Catalogue of Radio Sources, vydaný roku 1959. (V roce 1974 Martin Ryle dostal Nobelovu cenu.)
S katalogem 3C mohli astronomové přikročit k pokusům ztotožnit katalogizované radiové zdroje s optickými obrazy nebeských těles. Přitom se ukázala zajímavá věc: Mezi viditelnými kandidáty ve vymezené radiové oblasti nikdy nechyběla slabá, na pohled nápadně modrá (tudíž velmi žhavá) hvězda. A právě s takovou americký astronom Allan Sandage v roce 1960 identifikoval radiový zdroj s katalogovým číslem 3C-48 v souhvězdí Trojúhelníka. A hned se pokusil pořídit její spektrum.
Nabrat použitelné spektrum hvězdičky o 16. zdánlivé hvězdné velikosti (tedy asi desetitisíckrát slabší než hranice viditelnosti očima) vyžaduje opravdu pořádný dalekohled. V našem případě posloužil ten největší, teleskop na Mount Palomaru v Kalifornii s průměrem zrcadla 5,1 metru. Výsledek však přivedl vědce do rozpaků. Poloha spektrálních čar totiž neodpovídala žádnému známému chemickému prvku a naopak čáry jakéhokoli známého prvku ve spektru chyběly. Podobně „z jiného světa“ vypadala i spektra dalších dvou radiových zdrojů ztotožněných s hvězdičkami 17. velikosti.
Nyní problém vrtošivých spekter opusťme, příběh nás k nim brzy zase vrátí.
Na den 5. srpna 1962 předpověděl britský astronom Cyril Hazard zajímavý úkaz: Měsíc měl při svém pohybu po obloze zakrýt radiový zdroj 3C-273 v souhvězdí Panny. Poněvadž polohu Měsíce známe v každém okamžiku velice přesně, lze z času zákrytu určit i přesnou polohu tohoto zdroje.
Jev měl být vidět pouze u protinožců. Hazard se tedy domluvil s kolegy u radioteleskopu v Parkesu v jihovýchodní Austrálii.
Za zmínku stojí už samotné přípravy. V době měření se zdroj záření měl nacházet velmi blízko obzoru, kam se radioteleskop běžně nedal sklonit. Proto museli astronomové před pozorováním odmontovat několik tun kovové konstrukce, aby anténu o průměru 63 metrů odlehčili a mohli bez rizika naklonit „přes míru“. Muselo také padnout několik stromů bránících výhledu. V okolí observatoře nesměla několik hodin jezdit auta, aby jejich zapalování nerušilo citlivé měření; naštěstí ten den byla neděle.
Sám Hazard cestou z Anglie nasedl v Sydney do špatného vlaku a kýžený zákryt prošvihl. Naštěstí ho zastoupili australští kolegové.
V určený čas signál skutečně zmizel a po výstupu zdroje zpoza Měsíce se znovu objevil.
Průběh zákrytu v radiovém oboru byl nahrán na dvě pásky, které pak Hazard a australský vedoucí projektu John Bolton odvezli – pro jistotu – dvěma různými letadly na univerzitu v Sydney k vyhodnocení.
Australské pozorování vedlo k identifikaci zdroje s poměrně jasnou hvězdou 13. velikosti. Její spektrum první pořídil počátkem roku 1963 nizozemský astronom Maarten Schmidt opět na observatoři Mt. Palomar. A opět „nečitelné“.
Když si je ale počátkem února 1963 překresloval do chystané publikace, všiml si, že část čar svým rozložením připomíná spektrum vodíku, jen jejich vlnové délky byly o šestinu delší než normálně. Nabízelo se vysvětlení, že spektrum vodíku je silně zdeformováno dopplerovským rudým posuvem (ten pro běžné hvězdy činí nanejvýš 0,5 nanometru, zatímco tady dosahoval hodnoty 60-80 nm). Nebylo těžké vypočítat, že podle Dopplerova zákona se zdroj spektra vzdaluje od nás rychlostí 47 000 km/s. Takovým tempem se ale žádná hvězda v Galaxii nepohybuje, tak rychle se může vzdalovat jen galaxie vzdálená podle Hubbleova zákona asi 2,5 miliardy světelných let. Toto Schmidt publikoval v březnu 1963.
Objev rychlého vzdalování poskytl klíč ke čtení spekter dalších radiohvězd, kupříkladu dříve zmíněná hvězda 3C-48 se vzdaluje rychlostí 110 000 km/s, což odpovídá vzdálenosti asi čtyři miliardy let.
Novému typu vesmírných objektů se podle Sandageova návrhu začalo říkat kvazistelární radiové zdroje („kvazi“ proto, že sice vypadají jako hvězdy, ale hvězdy to nejsou). Na návrh amerického astrofyzika Hong-Yee Chiua se časem ujal akronym kvasar.
Kvasary lze i přes obrovskou vzdálenost poměrně snadno pozorovat (třeba 3C-273 je vidět už dvaceticentimetrovým dalekohledem), což vypovídá o jejich jasnosti – vykazují vizuální svítivost až 1015krát větší než u Slunce, zářivým výkonem převyšují naši Galaxii až desetitisíckrát, přičemž celý ten nepředstavitelný výkon se uvolňuje v objemu srovnatelném s naší planetární soustavou.
Zdrojem takové energie je zřejmě gravitační kolaps, tedy hroucení hmoty účinkem extrémní gravitace vyvolané obří černou dírou uprostřed kvasaru. (Zatímco termojaderná reakce ve hvězdách uvolňuje sotva jedno procento klidové energie hmoty, gravitace v kosmickém měřítku až 60 procent.)
Kvasary se okamžitě staly středem pozornosti. Především k jejich výzkumu profesor Anthony Hewish s několika absolventy univerzity v britské Cambridgi vybudoval olbřímí radioteleskop schopný registrovat poměrně rychlé změny signálu kvasarů (intenzita záření kvasarů se mění vlivem průchodu různorodým prostředím mezi zdrojem v kosmu a detektorem na Zemi). Na ploše necelých dvou hektarů hewishovci vztyčili stovky stožárů a mezi nimi zavěsili přes dva tisíce dipólových antén, k jejichž propojení a oživení spotřebovali téměř 200 kilometrů drátů a kabelů, 200 transformátorů, 350 konektorů a 24 tisíc izolátorů. Tento vysoce organizovaný šrot začal fungovat v létě 1967.
Členkou týmu byla i čtyřiadvacetiletá Irka Jocelyn Bellová. Jako benjamínek v partě dostala za úkol tu nejotravnější práci – analyzovat radiové signály, které radioteleskop zachycoval při vstupní prohlídce oblohy. Chrlil denně přes 30 metrů záznamů, z nichž bylo třeba vyloučit signály lidského původu, ať už pocházely z kosmických družic, pozemních vysílačů nebo třeba automobilových startérů v blízkém okolí. Aby se žádná, i zdánlivě nevýznamná informace nepřehlédla, nešlo vyhodnocení alespoň pro začátek svěřit počítači.
Po několika týdnech, 6. srpna 1967, si Jocelyn všimla v zápisu zvláštních hrbolků. Tvarem, to už za tu dobu poznala, pranic nepřipomínaly rušení pozemského původu, navíc se zjevovaly vždycky jen v době, kdy radioteleskop sledoval oblast Mléčné dráhy (naší Galaxie) v souhvězdí Lištiček. Signál nemohl pocházet od kvasaru, protože se ozýval s velmi přesnou periodou (signály kvasarů kolísají).
Badatelé postupně vylučovali všechny další možné zdroje – třeba pozemské vysílání odrážené od Měsíce, nutně i signály mimozemských civilizací (žertovali o malém zeleném mužíčkovi, který chce s pohlednou mladicí randit na dálku). Nakonec se s rozumnou jistotou dobrali k přírodnímu zdroji kosmického původu.
Koncem listopadu 1967 Bellová zachytila signál takříkajíc v přímém přenosu: „Jak záznam ubíhal pod registračními pery, uviděla jsem, že signál se skládá ze série impulsů, které k mému překvapení byly od sebe všechny stejně vzdálené. Dělila je jedna celá a jedna třetina sekundy. Hned jsem zavolala Tonyho Hewishe…“
V následujících třech měsících našla s kolegy další tři pulsující radiové zdroje se stejnou hlavní vlastností: vydávaly radiové pulsy s přesností špičkových atomových hodin.
Po důkladném prověření profesor Hewish v únoru 1968 napřed oznámil objev na univerzitním semináři a vzápětí zveřejnil v časopise Nature. V roce 1974 za něj získal půl Nobelovy ceny (druhou polovinu dostal Ryle).
Dnes víme, že pulsar (pulsating star) je velmi hmotná, suprahustá, silně zmagnetizovaná neutronová hvězda, která své pravidelné radiové impulsy vydává díky rychlé rotaci kolem své osy (na způsob světelného majáčku).
Mimochodem, právě pulsary se díky své jedinečnosti (každý „bliká“ s jinou přesnou frekvencí) hodí k orientaci ve vesmíru, takže kupříkladu zprávy na mezihvězdných sondách Pioneer 10 a 11 určují polohu našeho Slunce vzhledem ke čtrnácti konkrétním pulsarům.
O dvou velkých objevech mladé radioastronomie – kvasarech a pulsarech – tu byla řeč. Objevem třetím z řádu největších bylo odhalení existence reliktního záření (roku 1964), jež potvrdilo hypotézu vzniku našeho vesmíru velkým třeskem.
Pro všechny zúčastněné to tehdy musely být úžasné časy…
Mladí vědci Nobelovu cenu nedostávají. Ani podstatná účast začínajícího badatele na velkém objevu nemusí vyústit v náležité ocenění.
Astronomka Jocelyn Bellová, provdaná Burnellová, faktická objevitelka pulsarů (viz text Exoti nebeského bestiáře) Nobelovu cenu nedostala. Své vynechání komentovala vysoce korektně: projekt vymysleli jiní, její odměnou bylo už to, že se na něm mohla jako doktorantka podílet. Kdyby se prý Nobelova cena měla udílet i začátečníkům bez zásluh, její prestiž by klesla…
Nu, někteří jiní „pozůstalí“ tak uvědomělí nebyli, ale na tom nesejde – hlavní by přece měl být skutečný podíl na oceněném objevu.
Občas to připomíná otázku z pohádky Boženy Němcové Moudrý zlatník: Komu patří panna – tomu, kdo ji vyřezal, nebo tomu, kdo jí dal řeč?
Příklad z historie: V roce 1909 Ernest Rutherford, čerstvý nobelista a asi největší znalec radioaktivity té doby, dal svému stážistovi Hansi Geigerovi a diplomantu Ernestu Marsdenovi za úkol prostudovat průchod paprsků alfa tenkými vrstvami kovů. Podle tehdy platné „pudinkové“ teorie měly být atomy kladně nabité homogenní kuličky, ve kterých jako rozinky v pudinku „plavalo“ odpovídající množství záporných elektronů. V takovém případě by průletů částic alfa (rychle letících jader hélia vznikajících při radioaktivní přeměně velmi těžkých atomových jader) ubývalo úměrně s tloušťkou prolétané vrstvy.
Oba mládenci naplno využili svého důvtipu, Geiger pro pokus vynalezl Geigerův-Müllerův počítač radioaktivních částic.
A výsledek? U tenounké zlaté fólie sice drtivá většina helionů podle očekávání bez problémů proletěla, avšak asi jedna osmitisícina se velmi odchýlila, až odrazila zpátky.
„Bylo to neuvěřitelné skoro tak, jako kdyby někdo vystřelil proti listu hedvábného papíru patnáctipalcový granát a ten se vrátil a zasáhl střelce,“ napsal Rutherford – a vytvořil takzvaný planetární model: Atom není stejnorodý, nýbrž obsahuje rozměrově nepatrné, zato velmi hmotné, pro letící částice neprůchodné jádro, zatímco lehounké elektrony obíhají v prostupné „prázdnotě“ kolem něj obdobně jako planety kolem Slunce.
Parafrázováno jazykem klasičky, pánové G+M vyřezali panenku jako lusk, ale mluvit ji naučil pan R. Proto je za autora planetární teorie atomu i za objevitele atomového jádra a potažmo protonu považován jedině on.
Ve většině výzkumných laboratoří odjakživa platilo, že šéf je neomezeným vládcem – vybírá si spolupracovníky, zadává jim úkoly, stará se o jejich odborný rozvoj, a až je vyučí, třeba jim i pomůže najít odpovídající místo. Někdy autorita vědeckého mistra dosahovala takřka otrokářských podob; jak vzpomíná molekulární virolog Josef Říman: takový Albert von Szent-Györgyi, nobelista za objev vitaminu C, před druhou světovou válkou určoval svým badatelským přidavačům témata, kterými se mají zabývat, a podle toho je rozesílal na zahraniční stáže. Doma pak výsledky jejich výzkumu sám skládal do publikací.
Mladí se prý často nestačili divit, že jako spoluautoři figurují v úplně jiných pracích, než čekali… Svému mistrovi však bezmezně důvěřovali.
Jindeto ale takhle nefungovalo. Kupříkladu mladý mikrobiolog Albert Schatz během svého doktorátu v laboratoři Selmana Waksmana objevil v roce 1943 antibiotikum streptomycin, které jako první účinkovalo i na tuberkulózu. Pod příslušnou vědeckou publikaci i patentovou přihlášku se podepsali oba zúčastnění. Potom ale Waksman začal Schatze upozaďovat a vystupovat jako jediný autor objevu. Jakkoli Schatz u soudu vyhrál upřené patentové výnosy, Nobelovu cenu v roce 1952 dostal Waksman sám. Nepomohly protesty vědecké obce, nepomohlo Schatzovo odvolání do Stockholmu. Nobelovský výbor setrval v blahé iluzi neomylnosti.
Asi nejznámější případ „křivdy“ se týká objevu inzulinu. Mladý lékař Frederick Banting dostal na podzim 1920 nápad, jak ho získat ze psích slinivek. Požádal profesora fyziologie Johna Macleoda, aby ho nechal experimentovat u sebe na katedře. Macleod neochotně poskytl Bantingovi k ruce jeden zapadlý kamrlík a jednoho ze svých demonstrátorů, studenta Charlese Besta. Ani tomu se do nejistého dobrodružství moc nechtělo, prý si o tenhle „trest“ házel se spolužákem mincí a prohrál. Nakonec ale té výzkumné nádeničině propadl a dělal jako mourovatý. Když oba zhruba po roce uspěli, Macleod je vystrnadil z univerzity a jejich výsledek začal vydávat za svůj. Naštěstí tomu nerozuměl tolik, aby mohl na jejich práci navázat.
V roce 1923 dostali Nobelovu cenu Banting a Macleod. Přecenění Macleoda a především opomenutí Besta Bantinga tak rozlítilo, že chtěl cenu odmítnout, nakonec se nechal umluvit přes vlastenectví, byl totiž prvním kanadským nobelistou. (Podle mého názoru měl cenu dostat pouze Banting, který všechno vymyslel a vydupal ze země.)
V roce 1952 provedli v Americe Alfred Hershey se svojí o dvacet let mladší kolegyní, tehdy bakalářkou Marthou Chaseovou tzv. mixérový experiment, „jeden z nejjednodušších a nejelegantnějších experimentů v počátcích molekulární biologie“ (řečeno slovy jednoho jejich kolegy), kterým definitivně prokázali, že nositelkou dědičnosti je DNA. Aniž bychom zacházeli do detailů, kuchyňský mixér zde sloužil k oklepání či spíše oprání některých povrchových struktur bakterií použitých v pokusu. V roce 1969 získal Nobelovu cenu pouze Hershey.
Podobně jako Best či Bellová, i tady si Chaseová cenu nejspíš nezasloužila. Naproti tomu Marianne Grunberg-Managová ji pravděpodobně dostat měla. V roce 1955 při svém působení v laboratoři Severo Ochoy objevila polynukleotidfosforylázu, první známý enzym polymerující nukleotidy. Nobelovu cenu „za objev mechanismu biosyntézy RNA“ však v roce 1959 bral pouze Ochoa.
Svět vědy závažnost jejího objevu – na rozdíl od stockholmských přidělovačů – náležitě ocenil, paní Grunberg-Manago se stala členkou vysoce prestižní Americké akademie věd a umění i Národní akademie věd USA, první ženskou předsedkyní Mezinárodní biochemické unie a první ženskou předsedkyní Francouzské akademie věd. (Později se sice ukázalo, že polynukleotidfosforyláza má trochu jinou funkci, ale to na velikosti jejího objevu moc nemění.)
Případ opomenutého pomocníka má i česká věda. Když v roce 1923 ve Philosophical Magazine popsal Jaroslav Heyrovský „elektrolýzu se rtuťovou kapkovou elektrodou“, nabídl se mu ke spolupráci Masuzó Šikata (angl. přepis Masuzo Shikata), čerstvý doktor chemie z univerzity v Tokiu, který v té době stážoval na univerzitě v Berlíně.
Oba vědci se brzy spřátelili; hráli spolu tenis, chodili do divadel a na koncerty. Přitom kde jen mohli, diskutovali o nové metodě, až došli k závěru, že bude třeba zdlouhavá ruční měření zautomatizovat. Společně nakreslili schéma přístroje pro technické laboranty fyzikálního ústavu Karlovy univerzity. Tak v roce 1924 spatřil světlo světa aparát, který urychlil měření s kapkovou elektrodou z hodiny na několik minut. Vynálezci mu dali jméno polarograf.
Na jaře 1925 se Šikata vrátil do Japonska, aby tam polarografii až do své smrti v roce 1964 propagoval a rozvíjel. Přestože jeho podíl na vývoji polarografu byl podstatný, Nobelovu cenu v roce 1959 dostal pouze Heyrovský. (Podle mě při vší úctě k Šikatovi byl jediným objevitelem polarografie Jaroslav Heyrovský.)
Naštěstí pro vědu existuje mnohem víc případů, kdy mladý vědec cenu zaslouženě dostane.
William Lawrence Bragg si jako doktorant v Cambridgi v roce 1912 sám vybral téma – ohyb rentgenových paprsků průchodem krystalu (podle čerstvé teorie Maxe Laueho). Mladý Bragg provedl sérii důmyslných experimentů, na jejichž základě sestavil tzv. Braggovu rovnici (vztah mezi úhlem ohybu procházejícího rentgenového záření dané vlnové délky a vzdáleností atomů v prosvěcovaném krystalu). Mezitím jeho otec William Henry Bragg, profesor fyziky na univerzitě v Leedsu, sestrojil přístroj k měření vlnové délky rentgenového záření. To dohromady umožnilo určování krystalické struktury látek (tak byla mj. objevena struktura DNA či penicilinu). Braggové syn a otec získali v roce 1915 Nobelovu cenu.
Případů, kdy Nobelovu cenu ve shodě získali školitel i jeho doktorant, je ovšem celá řada. Pár příkladů za všechny:
Případů, kdy se na nobelovském objevu podíleli mladí spolupracovníci velkého šéfa, je mnoho a směrem k současnosti jich přibývá. Těžko soudit, zda byli upozaděni či oceněni právem, vždy záleží na konkrétním příkladu a zejména na fundovaném a objektivním zhodnocení příslušným nobelovským výborem (viz závěr textu Nobelovy ceny s otazníkem). Nicméně platí několik obecnějších zásad, které zde s určitou nadsázkou zformulujeme v duchu prvního filosofa vědy Francise Bacona.
Idol stavu. Vždy se mnohem snáz pomine bezvýznamný holobrádek než otitulovaný vašnosta v letech.
Idol souvěku. Jelikož členové výboru někdy podstatě věci dostatečně nerozumějí, jsou odkázáni na zdůvodnění uváděná v přišedších nominacích, popřípadě na konzultace se specialisty. Navrhovateli i konzultanty se stávají zasloužilí, tedy zpravidla postarší badatelé, kteří se logicky spíše než s doktoranty znají s jejich školiteli a mohou i přejímat jejich názory. Pokud je tedy šéf týmu nepřející, doktorant se těžko dovolá. Být dostatečně dlouho živ má proto u mladých objevitelů hned dvojí význam – nejen vydržet případné dlouhé vedení přidělovačů, ale také dožít se nových navrhovatelů a konzultantů, kteří budou mentálně bližší zase své generaci.
Idol Ega. Rozhodně není na škodu, když šéf už Nobelovu cenu má – jeho ješitnost je saturována, navíc je si vědom, že podruhé už cenu téměř jistě nedostane – může si na ni sáhnout jen nepřímo, přes svého učedníka. (Ernest Rutherford prý prohlašoval, že druhou nobelku nechce, ať ji radši dají jeho žákům. To se taky několikrát stalo.)
Idol oboru. Vypadá to, že obory vyžadující velký a specifický vstupní talent (třeba teoretická fyzika) jsou k uznání mladých vstřícnější.
Idol doby, idol pohlaví. Pokud připustíme existenci jakéhos společenského pokroku, pak začínající vědci a ženy vědkyně obzvlášť by se – jakkoli pomalu – měli prosazovat stále snadněji.
Naprosté rovnosti však (dokonce ani v exaktní vědě, vší dostupné objektivity futrálu) nedosáhneme nikdy, na to jsme až příliš lidští.
Noční nespavost provází stáří. Postižení vnímají tento stav jako značně nepříjemný a vyhledávají pomoc lékaře. Zdá se však, že jde o stopu naší evoluční historie.
I po desetiletích výzkumu a soustavném pozorování zůstává ve sluneční fyzice řada nezodpovězených otázek. Krom toho, že nedokážeme odpovědět na otázku proč je teplota sluneční koróny nejméně 180krát vyšší, než na povrchu Slunce, neumíme vysvětlit ani to, jak vzniká pomalý sluneční vítr.
Výpravy kosmických sond k Měsíci, k Marsu a dalším planetám sluneční soustavy jsou dnes klasickou součástí historie dobývání vesmíru. Naproti tomu, výzkum Slunce pomocí kosmických sond je trendem posledních desetiletí a stále nabývá na intenzitě. V dnešní době je v provozu několik vesmírných observatoří pozorujících Slunce z oběžné dráhy Země (například evropsko-americká družice SOHO, americká STEREO, americká SDO a japonská HINODE). V nejbližších několika letech však kosmické agentury chystají sondy, které se ke Slunci přiblíží na rekordní vzdálenost a tak získají nejen možnost detailnějších pozorování Slunce, ale především přímá měření plazmatu slunečního původu v blízkosti jeho zdroje.
Z fyzikálního pohledu je Slunce obrovským termonukleárním reaktorem, tvořeným horkým plazmatem, ionizovaným plynem, kde se se volné elektrony a ionty chovají jako promíchané tekutiny vzájemně na sebe působící elektromagnetickými silami. Sluneční plazma tvoří z 90 % vodík a z 10 % helium. Na ostatní ionty připadá pouhá desetina procenta sluneční hmoty. Slunce si tak můžeme představit jako kouli tvořenou horkou bublající tekutinou, kterou udržuje pohromadě gravitační síla, ale na jejím povrchu se kromě hydrodynamických jevů projevují i elektromagnetické vlastnosti této tekutiny.
V současné době vrcholí práce na přípravě kosmické sondy Evropské kosmické agentury (ESA), pojmenované Solar Orbiter, která má po startu v roce 2019 vyrazit směrem ke Slunci po komplikované dráze, využívající několika průletů kolem Venuše a Země. Při těchto manévrech se vyžívá metody gravitačního praku, kdy gravitační pole planety a její moment hybnosti umožňuje takové úpravy dráhy sondy, které by jinak vyžadovaly velkého množství paliva. Konečné oběžné dráhy, kdy se sonda ke Slunci přiblíží až na vzdálenost 44 milionů kilometrů (0,29 vzdálenosti Země-Slunce), dosáhneme tři roky po startu. Poté začne i hlavní vědecká fáze mise, která má trvat 7 let. Během některých průletů kolem slunce se Solar Orbiter bude pohybovat po „heliostacionární“ dráze, kdy bude jeho (úhlová) rychlost podobná rychlosti rotace slunce a umožní sledovat po dobu až deseti dnů stejnou oblast slunečního povrchu.
Hlavním vědeckým cílem sondy Solar Orbiter však není přímo výzkum fyzikálních procesů ve Slunci. Tato sonda se má zaměřit na oblast vnější sluneční korony, na proces vzniku takzvaného slunečního větru a na různé dynamické jevy, které v něm vyvolává sluneční aktivita.
Podobně jako mnoho planet má i Slunce vlastní magnetické pole, indukované elektrickými proudy tekoucími v jeho nitru. Na rozdíl od planet je ale Slunce tvořeno žhavým plazmatem, jehož důležitou vlastností je velice dobrá elektrická vodivost. Díky ní je sluneční magnetické pole podstatně dynamičtější než v případě planet. Typickým příkladem jsou sluneční skvrny. Ty najdeme na místech, kde vznikají lokální magnetická pole (projevují se zvýšenou koncentrací magnetických siločar), která jsou až tisíckrát intenzivnější než globální sluneční pole.
Sluneční magnetické pole pak působí na nabité částice plazmatu a stojí u zrodu slunečních erupcí a také slunečního větru. Význam magnetického pole je největší ve sluneční koroně, nejsvrchnější vrstvě sluneční atmosféry.
Korona je oblast řidšího a velmi horkého plazmatu (teplota dosahuje přibližně dvou milionů °C) která se zvyšující vzdáleností od Slunce řídne a chladne a plynule přechází ve sluneční vítr, který pak vyplňuje celou sluneční soustavu.
V okolí Země už má sluneční vítr teplotu „jen“ asi sto tisíc °C. Pozorujeme jej jako proud velmi řídkého plazmatu, jehož hustota je obvykle méně než 10 částic na centimetr krychlový (nejlepší lidmi vyrobené vakuum na zemi má miliony částic na centimetr krychlový). Sluneční vítr směrem od Slunce uhání průměrnou rychlostí 400 km/h a s sebou nese i sluneční magnetické pole.
Na oběžné dráze Země je toto pole již slabé (v řádu jednotek nanoTesla – tedy zhruba deset tisíckrát slabší než geomagnetické pole na povrchu Země), ale vliv slunečního větru na Zemi v žádném případě zanedbatelný není, projevuje se svým působením na geomagnetické pole. Za normálních okolností proud slunečního větru deformuje geomagnetické pole a tvoří kolem Země takzvanou magnetosféru, magnetickou bublinu na návětrné straně zploštělou a na závětrné naopak protáhlou na desítky zemských poloměrů. Pokud však sluneční erupce uvolní směrem k Zemi velké množství hmoty s uvězněným geomagnetickým polem, celá magnetosféra se dá do pohybu. Na zemském povrchu se mění magnetické pole a částice z magnetosféry mohou snáze proniknout do nižších vrstev atmosféry. Vznikají polární záře, ale také geomagnetické bouře, jež mohou poškodit komerční družice a na zemském povrchu způsobit poruchy až výpadky (blackouty) v elektrické distribuční síti.
Chceme-li těmto událostem čelit, potřebujeme Slunce lépe poznat. Dosud nám totiž z jeho fyziky mnohé uniká.
Asi největší záhadou sluneční fyziky je mechanismus ohřevu korony na teplotu milionů stupňů Celsia, když teplota nižších vrstev (fotosféry a chromosféry) se pohybuje v tisících stupňů (kupř. povrch Slunce má 5 500 °C). Vědci předpokládají, že zdrojem energie pro ohřev korony je mechanická energie proudění plazmatu v nižších vrstvách, která se skrze elektromagnetické působení převádí na energii plazmových vln, které pak ohřívají plazma v koroně. Existující pozorování ale nestačí k tomu, abychom dokázali identifikovat, který proces je přesně zodpovědný za tento přenos energie. Nová data ze Solar Orbiteru umožní srovnat teorie s přímým pozorováním, vyloučit chybné hypotézy a možná i najít odpověď na tuto fundamentální fyzikální otázku důležitou nejen pro sluneční fyziku, ale i pro astrofyziku a fyziku plazmatu obecně.
Při zběžném pohledu na Slunce tvoří jeho koronální magnetické pole chaotická změť siločar. Některé jsou otevřené, po kterých hmota do slunečního větru uniká jako po rychlodráze. Tento typ siločar dominuje polárním oblastem Slunce, ze kterých se z korony do prostoru šíří takzvaný rychlý sluneční vítr.
Pomalý vítr dominuje oblastem u slunečního rovníku (v takzvané rovině ekliptiky) a jeho vlastnosti odpovídají části korony, kde jsou magnetické siločáry uzavřené. Jde o ten typ siločar, klenoucích se jako most mezi dvěma body na slunečním povrchu – takzvané koronální magnetické smyčky. Na nich je plazma uvězněno na jakémsi magnetickém kruhovém objezdu a nemůže proto konkrétní siločáru snadno opustit.
Právě vznik pomalého slunečního větru si zatím neumíme plně vysvětlit. Schopnost částic urychlit se a z uzavřených siločar uniknout do pomalého slunečního větru totiž vyžaduje dosud neznámý, komplikovanější fyzikální mechanizmus, který chceme s pomocí Solar Orbiteru odhalit.
Dalším jevem, který bude sonda zkoumat, je vznik rozsáhlých slunečních erupcí, nazývaných výrony koronální hmoty (Coronal mass ejections). Slunce při těchto událostech vymrští obrovskou bublinu hustšího a horkého plazmatu. Vzhledem k tomu, že se tato erupce šíří slunečním větrem rychleji, než je rychlost zvukových vln v plazmatu slunečního větru, jsou výrony koronální hmoty doprovázeny i podobnými rázovými vlnami, jaké vznikají před nadzvukovými letadly. Pokud výrony koronální hmoty zasáhnou Zemi, způsobují často zvláště silné poruchy v geomagnetickém poli. V procesu vzniku těchto plazmových struktur a jejich počátečního formování existuje dosud řada nejasností. Struktura magnetického pole uvnitř výronů koronální hmoty pozorovaných v okolí Země je často komplikovaná a nepodobá se topologii překroucené koronální smyčky, se kterou většina teorií pracuje. Solar Orbiter nám umožní pozorovat tyto erupce v místě jejich vzniku a pochopit vývoj jejich magnetické struktury.
Abychom tomu všemu dokázali přijít na kloub, Solar Orbiter dopraví do blízkosti Slunce soubor deseti moderních vědeckých přístrojů, rozdělených do dvou skupin. První skupinu tvoří teleskopy k pozorování Slunce a jeho korony v různých částech elektromagnetického spektra. Zvláštní pozornost patří přístroji PHI (Polarimetric and Helioseismic Imager), který nám umožní zmapovat tvar zmíněné změti magnetických siločar nad povrchem hvězdy. Aby to dokázal, využívá k výpočtu intenzity a směru magnetického pole v oblasti zdroje analýzy polarizace světla.
Podrobně o všech přístrojích Solar Orbiteru
Vědecký vedoucí: Javier Rodríguez-Pacheco, University of Alcala, Španělsko
Země podílející se na vývoji: Španělsko, Německo, USA, ESA
EPD bude měřit iontové složení a energetické spektrum supratermálních a energetických částic. Mezi vědecké cíle přístroje patří výzkum původu těchto částic, jejich akcelerace na vysoké enerige a šíření slunečním větrem.
Zoologická zahrada částic, ze kterých se skládá hmota, je o jeden exemplář bohatší. Vědci, pracující s obřím urychlovačem částic LHC v CERNu oznámili objev nové částice, čímž se podařilo potvrdit její předpokládanou existenci. Vědecký tým objev oznámil v časopisu Physical Review Letters.
Urychlovač LHC pracuje tak, že dva svazky částic urychlí v opačných směrech na velmi vysoké rychlosti a poté je nechá vzájemně srazit. Vzniká gejzír hmoty rozbité na ty nejmenší stavební kameny, jež jsme v dané chvíli schopni pozorovat. Většinu z nich známe, týmy ale prahnou po detekci částic, jejichž existenci jsme si zatím jen teoreticky propočítali. Existují zpravidla jen zlomky sekund.
Takto byl přesně před pěti lety (4. července 2012) oznámen objev Higgsova bosonu. Nyní vědci pracující na největším urychlovači všech dob oznámili objev částice, která patří mezi baryony. To jsou těžké částice (řecký výraz barys totiž znamená těžký) s klidovou hmotností stejnou anebo vyšší, než je hmotnost protonu. Hmotnost nově identifikované částice je asi 3621 MeV, což je téměř čtyřikrát více, než v případě nejznámějšího baryonu, protonu.
Baryony, jaké známe, jsou tvořeny elementárními částicemi – kvarky. Ty mají různé „vůně“, určující jejich fyzikální vlastnosti. Fyzikové je v minulosti pojmenovali takto:
d – dolů kvark (angl. down)
u – nahoru kvark (angl. up)
c – půvabný kvark (angl. charm)
s – podivný kvark (angl. strange)
b – krásný kvark (angl. beauty) nebo spodní (angl. bottom)
t – svrchní kvark (angl. top) či pravdivý (angl. truth)
V případě nového objevu jde o částici, která vznikla spojením dvou těžších půvabných kvarků a jednoho lehčího nahoru kvarku, jak vědci již dříve poeticky začali některé tyto elementární částice nazývat. Vzniklý baryon však dostal zcela nepoetické označení EJ cc ++ (Xi cc ++ ). Měl by být dvojnásobně těžký, než nejtěžší dosud známý baryon.
Existenci této částice vědci již dříve teoreticky předpokládali, objev tedy významně potvrzuje správnost modelů, s nimiž současná částicová fyzika pracuje. Současně však předpokládají, že nově objevená částice by mohla pomoci zpochybnit některé naše dosavadní představy o tom, jak jsou protony utvářeny a z jakého stavebního materiálu jsou „slepeny“. Dva těžké a jeden lehký kvark by totiž baryonu EJ cc ++ měly dát mírně odlišnou strukturu protonů a neutronů.
„Na rozdíl od jiných baryonů, v nichž trojice kvarků komplikovaně tančí kolem sebe, uvnitř dvojnásobně těžkého baryonu se kvarky chovají jako planetární systém. Dva těžké půvabné kvarky tu hrají roli těžkých hvězd obíhajících jedna kolem druhé, nahoru kvark pak kolem tohoto binárního systému obíhá,“ zdůrazňuje bývalý mluvčí vědeckého týmu LHCb, Guy Wilkinson.
Fyzikové z CERNu mají nyní zájem nalézt další zástupce rodiny dvojitě těžkých baryonů. Očekávají, že pozorování EJ cc ++ na LHC jim je pomůže odhalit.
Kde se částice tak dlouho skrývala a proč nebyla objevena již dříve? Tým potřeboval velké množství měření, aby její existenci dokázal ve statistikách odhalit s dostatečnou přesvědčivostí. Aby mohl tým fyziků „otevřít šampaňské“, potřeboval statistickou významnost alespoň 5 sigma. Objev EJ cc ++ je však podpořen statistikou s mírou významnosti 7 sigma. Dá se tedy říci, že tento výsledek nebude následovat blamáž s ohlášeným „objevem“ částic, letících vyšší rychlostí, než rychlostí světla.
Poslední nížinný prales Evropy je ohrožen. Hrubou silou. Na polské straně Bělověžského pralesa, jenž je zapsán v seznamu Světového dědictví UNESCO, dnes plane boj: Bude se kácet, jak chtějí Státní lesy podporované vládou, nebo se podaří zachovat unikátní přírodu a rozšířit bezzásahové území?
Do polské části Bělověžského pralesa na jaře vjely těžké stroje. A stromy začaly padat k zemi. Harverstory jich zvládnou pokácet 200 denně. Nevynechávají ani staleté duby, které jsou domovem mnoha druhů ptáků, hmyzu, hub, a to i těch, na které je již jinak evropská příroda chudá. Narušování tisíce let fungujících přirozených procesů pralesního ekosystému je podle odborníků začátkem konce jednoho z posledních evropských pralesů. Své hlasy pozvedli vědci, ekologové, ochránci přírody i „obyčejní“ občané. Marně.
Před měsícem proto začaly první blokády strojů. Mají zpomalit a zastavit kácení a zároveň upozornit polskou veřejnost i svět na zoufalou situaci. „Těžba vysoce převyšuje roční plány. Byl schválen dodatek k lesnímu hospodářskému plánu pro roky 2012-2021, který dovoluje kácet i stromy starší 200 let, a to v oblasti chráněné UNESCO. Polská vláda nerespektuje svoje závazky vůči Evropské unii a neohlíží se ani na případné sankce,“ kritizuje Lenka Procházková z Přírodovědecké fakulty UK, která se situací v Bělověžském pralese aktivně zabývá.
Táhne se přes hranice dvou států ­Polska a Běloruska, dohromady čítá asi 150 000 hektarů (1418 kilometrů čtverečních), a je největším zachovalým listnatým a smíšeným nížinným porostem v Evropě. Celá běloruská část Bělověžského pralesa je chráněná jako národní park, v Polsku má tento status ale jen 17 procent vzácného území. Přesto, že na seznamu Světového dědictví UNESCO a v soustavě významných evropských lokalit Natura 2000 je zapsán prales od roku 2014 celý. (Na seznam světového dědictví UNESCO byl prales zapsán již v roce 1979. Roku 1993 byl uznán jako biosférická rezervace pod ochranou UNESCO a v letech 1992 a naposledy 2014 se území chráněné jako světové přírodní dědictví rozšířilo).
Bělověžský prales je proslulý zejména výskytem zubra evropského, jehož populace dnes čítá 900 kusů, což je třetina všech v Evropě žijících zvířat (Zdenka Křenová: Puszcza Białowieska, čtvrtletník Správy NP a CHKO Šumava, podzim 2016.)
Žijí zde také vlci, rysi, ale kromě těchto ikonických zvířat je prales domovem dalších 59 druhů savců, 250 druhů ptáků (mezi jinými vzácní šplhavci datlík tříprstý a strakapoud bělohřbetý nebo sovy kulíšek nejmenší a sýc rousný), 13 druhů obojživelníků a přes 12 tisíc druhů bezobratlých a více jak 660 druhů původních rostlin. Ve smíšených lesích rostou i dvě stě let staré duby. Právě staré stromy, a to zejména mrtvé stojící i ležící dřevo jsou zdrojem mimořádného přírodního bohatství této lokality.
Podobné pralesy v minulosti pokrývaly rozsáhlé části střední a východní Evropy. Ten Bělověžský se zachoval díky tomu, že si jej už ve středověku oblíbili polští vládci jako bohatý lovecký revír. Již na začátku 15. století zde vyhlásil polský král Vladislav Jagellonský královskou honitbu (Zdenka Křenová: Puszcza Białowieska) a ta přežila všechny politické turbulence, trojí dělení Polska i nadvládu ruských carů. Až na výjimky všichni panovníci prosazovali přísnou ochranu tamních lesů.
Obě světové války se pochopitelně podepsaly na stavu lesa i zvěře, výsledky druhé pak určily hranice pralesa a rozdělily jej mezi Polsko a Běloruskou sovětskou republiku.
Ale ochrana vzácného lesa ani s válkami neskončila. Již mezi nimi, v roce 1929, vznikla první lesní rezervace a v roce 1932 národní park. Po 2. světové válce, v roce 1947, byl park otevřen znovu. Jak jsme již zmínili, v obou zemích v různé rozloze. Národní park v běloruské části pralesa se rozkládá na rozloze 1 500,69 kilometrů čtverečních, v Polsku jen na 152,2 kilometrů čtverečních. (Zdroj: Zdenka Křenová)
V roce 2014 se celá oblast Bělověžského pralesa stala součástí Světového dědictví UNESCO a jeho rozloha byla ještě rozšířena. Zdálo by se tehdy, že Bělověžskému pralesu se lepší ochrany a světové proslulosti nemůže dostat. Ale bohužel tomu tak není.
„Problémy existují i v Bělorusku, lidé nedodržují pravidla vyhrazená pro národní park, kácejí na černo, aby měli dřevo do ilegálních palíren. A ochrana přírody v Bělorusku příliš nefunguje,“ přibližuje situaci Jaromír Bláha z Hnutí Duha, který se z Bělověžského pralesa nedávno vrátil. „V Polsku sice přísná ochrana funguje, ale jen v národním parku. Tento status (Białowieski Park Narodowy) však má jen nepatrná část pralesa.“ A právě o prales (Puszcza Białowieska) mimo hranice parku se teď bojuje.
I na plochách mimo národní park se totiž vyskytuje mnoho vzácných a kriticky ohrožených ptačích populací i lokalit. „I takzvané komerční lesy jsou, díky tomu, že moderní lesnictví přišlo do této oblasti poměrně pozdě, velmi dobře zachovalé,“ vysvětluje ředitel Bělověžské výzkumné stanice Bogdan Jaroszewicz z Varšavské univerzity. Právě proto byla celá oblast zařazena do biosférické rezervace a od roku 2014 je součástí světového dědictví UNESCO – což všechno vypovídá o významu a unikátním charakteru lesa.
Polští vědci proto léta usilují o to, aby územní ochrana formou národního parku byla rozšířena na celý prales, tak jako na běloruské straně. A aby byl na celém území dodržován přísný režim, který by chránil vzácné porosty, rostliny i zvířata a zároveň umožňoval rozvoj celého ekosystému včetně části chráněné jako národní park. To se nepodařilo.
Dosud ale platilo alespoň moratorium na těžbu starých stromů a pralesovitých porostů, které ujednali zástupci UNESCO s polskou stranou. „V lesním hospodářském plánu pro státní lesy byly vyčleněny staré a pralesovité porosty, které byly vyjmuty z režimu lesního hospodářství a de facto byly převedeny do bezzásahového režimu,“ připomíná Zdenka Křenová z Ústavu pro globální změnu AV ČR ve zmíněném článku.
A Jaromír Bláha k tomu dodává: „Příroda si s kůrovcovou kalamitou dokáže poradit sama, vždycky tomu tam bylo. Navíc, smrky v Bělověžském pralese tvoří pouze 26 procent místních porostů. Motivy státních lesů se o to víc vyjasňují, když si uvědomíme, že polovina vytěžených stromů nejsou smrky, ale duby, které lýkožrout smrkový nenapadá.“V neprospěch přírody se začala situace měnit po volbách v roce 2015, s novým ministrem pro životní prostředí. „V jedné ze tří zón, které spadají pod péči státního lesního podniku Bialowieza, požádali o rozšíření těžby. Ospravedlňují ji nutností bojovat proti kalamitě kůrovce – lýkožrouta smrkového, který skutečně napadl místní lesy,“ vysvětluje ředitel Bělověžské výzkumné stanice Bogdan Jaroszewicz. „Těžba tedy probíhá mimo národní park, v takzvaných komerčních lesích. Státní podnik zažádal o zvýšení těžby na šestinásobek oproti číslu dohodnutému se zástupci UNESCO. Ministr životního prostředí Jan Szyszko to povolil.“ Jen během prvních čtyř měsíců těžby, tedy před masovým nasazením harvestorů, padlo 10 000 stromů v nejstarších porostech, stoletých a starších.
V oblastech lesů, která není chráněná zákonem jako národní park, tedy není těžba ilegální. „Je součástí lesního managementu, regulace a výdělku. Ale je tu několik důvodů, proč je situace těchto komerčních částí lesa specifická: Natura 2000 zakazuje těžit stromy na stanovištích starších sto let. A těžaři a vláda se teď paradoxně Naturou ohánějí a ospravedlňují těžbu ekologickými zájmy, jako nutnou pro „obnovu stanovišť Natura 2000“ a pro obnovu druhů jí chráněných. Ačkoli vědecká fakta jsou jasná – přírodní vlivy, včetně náletů brouka, biodiverzitu těchto lokalit zvyšují, zatímco kácení ji ničí.
„Masivní zásah proti šíření kůrovců – nepochopitelně — kromě smrků odnášejí i dvousetleté duby a další ochranářsky, esteticky i kulturně významné stromy,“ kritizuje i Zdeněk Vermouzek, předseda České ornitologické společnosti.
„Jen ponechání tisíce let starého lesa přitom může zachovat jeho tvář i druhy. Nechat les být, nezasahovat do přírodních procesů, to je nejlepší cesta k jeho zachování,“ říká ještě Bogdan Jaroszewicz a dodává: „Samozřejmě, musíme mít na zřeteli i zájmy a životy místních obyvatel, takže limitovaná těžba má své oprávnění, ale postoj vlády, reprezentovaný Szyszkem je v naprostém protikladu: Pomůžeme lesu tím, že ho vykácíme.“
„Pouze v jedné ze čtyř lokalit spadajících do ochranu Světového dědictví bylo povoleno kácení, dodává Bogdan Jaroszewicz, „ale v roce 2016 většina vytěženého dřeva pocházela ze zóny, kde to zonace World Heritage Site nedovoluje.“
„Regenerace lesa podle Szyszky má tři stádia: kácení, mýcení, vysazování nových stromů. To však už nemá nic společného s přirozeným původním lesem,“ dodává Jaromír Bláha, „takovéto umělé lesy máme všude jinde.“
„Nezbývá nám, než se snažit připoutat pozornost polské veřejnosti i světa k problému, který zde čelíme. A doufat, že to pomůže,“ konstatuje Jaroszewicz.
„Lidské zásahy do takto významného území nepatří, a proto Česká ornitologická společnost podporuje své polské kolegy ve snahách o adekvátní ochranu Bialowiežského pralesa a k témuž vyzývá otevřeným dopisem i polského ministra životního prostředí Jana Szyszka,“ připojuje se předseda České společnosti ornitologické (ČSO) Zdeněk Vermouzek. V dopise, adresovaném ministrovi, ČSO vyzývá k respektování vědeckých důkazů, legislativy EU a okamžitému zastavení kácení.
Druhou možností, jak pomoci, je přímá akce: blokáda. Připoutat pozornost v plném slova smyslu. V lednu začali dělníci kácet ve staletých porostech, na jaře se přidaly těžké traktory harvestory. A v půlce května začala blokáda. Dobrovolníci přijíždějí, střídají se ve službách, připoutávají se k harvestorům, a tak jim brání v dalších škodách na lese.
„Někdy je blokáda jediná možnost, podobně jako to bylo na Šumavě na Ptačím potoce v roce 2011, připomíná Lenka Procházková z Přírodovědecké fakulty. „Tehdy lidé vlastními těly bránili po tři týdny nezákonné těžbě, což mělo mediální ohlas a kácení nakonec bylo zastaveno. Krajský soud v Plzni pak potvrdil, že bylo nezákonné.“
Podobný názor má i Jaromír Bláha: „Až když blokáda trvala měsíc a protesty sílily a sílily a lidé začali chodit před ministerstvo prostředí protestovat, tak těžbu zastavili. Doufejme, že podobně blokáda pomůže i v Polsku, osobně to vidím jako jedinou šanci, i když jsem stále optimistou.“
Protesty sílí, na ochranu Bělověžského pralesa se konají akce po celém Polsku. Naposledy minulý týden se uskutečnila demonstrace na podporu blokády pralesa minulý týden ve Varšavě. Přímo na blokádu přijíždějí i první Češi. „Věřím, že přijedou další,“ říká Jaromír Bláha. Byl mezi prvními, kteří přijeli pomoci Bělověžskému pralesu.
Protesty už se pomalu šíří mimo Polsko, například Pavel Pipek z Přírodovědecké fakulty UK hlásí z Londýna: „8. července se zde koná demonstrace!“
Na místě mezitím došlo 22. června i k setkání zástupců UNESCO s ministrem Szyzskem, ten však znovu trvá na tom, že postupy vlády jsou v souladu s ochranou přírody a směrnicemi EU.
Jak ze strany občanů Polska, tak ze strany Evropské unie je v současné době na polskou vládu vyvíjen silný tlak. Bude to stačit? Co bude následovat?
Odborníci na ochranu přírody mají za to, že v Bělověžském pralese dochází k porušování mezinárodních směrnic ochrany přírody. Evropská komise může dát polskou vládu za porušení evropských směrnic k soudu. Otázka je, zda to udělá, jak rychle a zda to donutí polskou vládu těžbu zastavit.
„Pokud bude ale Evropská komise postupovat jako v případě nezákonného kácení na Šumavě, bude se spíš snažit jednat, dovést polskou vládou k novému plánu péče,“ srovnává se situací na Šumavě Jaromír Bláha.
Reagovat může také UNESCO. Nejhorší možnou sankcí, kterou by mohlo polské vládě uštědřit, je vyřadit Polsko ze svého programu. Seznam světového dědictví v ohrožení (World Heritage Danger List) dnes obsahuje 55 položek. Bude Bělověžský prales tou další?
Více informací na podporujiblokadu.cz.
Petice za záchranu pralesa: ilovebialowieza.com.
Před 330 lety vyšly Newtonovy Matematické základy přírodovědy. Spis Philosophiae Naturalis Principia Mathematica otevřel zlatou epochu tzv. nebeské mechaniky a je dodnes považován za nejvýznamnější dílo v dějinách fyziky.
Vítězslav Nezval: Edison
Plyne jeden z dnů babího léta roku 1666. Na zahradní lavičce usedlosti Woolsthorpe ve východní Anglii sedí třiadvacetiletý mladík. Kupodivu není v té idyle rád. Ne že by se nudil, překypuje převratnými myšlenkami, ale raději by s nimi žongloval uprostřed univerzitního kampusu, s učenými kolegy v dosahu. Jenže kolej je už druhý rok zavřená kvůli morové epidemii.
Kdoví, o čem dumá zrovna teď, o matematice, optice, mechanice?, když tu náhle kousek od něj spadne ze stromu jablko. Vyvolá další gejzír úvah: „To jablko přivábila bezpochyby Země. Ale její síla jistě nekončí u větve, ale sahá do podstatně větších výšek. Nemohla by dokonce držet Měsíc tak, aby neuletěl do vesmíru, ale kroužil kolem Země?“
(Příhoda s jablkem povstala nejspíše z výroku samotného Newtona. Později totiž na otázku jednoho z přátel na vznik gravitačního zákona odpověděl: „Proč padá jablko vždy svisle dolů? Proč ne šikmo, ale vždycky ke středu Země? Ve hmotě musí existovat přitažlivá síla soustředěná ve středu Země. Když hmota přitahuje jinou hmotu, musí v tom existovat úměrnost s jejich hmotností. Proto přitahuje Země jablko právě tak silně, jako jablko Zemi. Musí tedy existovat síla, podobná té, kterou nazýváme tíže, síla, která je vlastní celému vesmíru.“
Tuto odpověď pak Voltaire zpopularizoval, rozuměj: zjednodušil a vyšperkoval, tak, že dotyčná jabloň-inspirátorka byla identifikována a hýčkána do konce svého života. Dožila údajně 19. století.)
Newton přišel na svět jako skomírající nedonošený pohrobek a už tehdy matka s babičkou usoudily, že do hospodářství moc nebude. Zato odmalička stavěl důmyslné fungující modely hodin či větrných mlýnů. Ve škole nakonec vynikal tak, že ho poslali rovnou do Cambridge. Tam jako student objevil binomickou větu (http://www.matematika.cz/binomicka-veta), ve dvaadvaceti se stal bakalářem a poté musel kvůli „Velkému moru“ odjet domů, kde, jak už víme, mu nezbylo než „jen“ přemýšlet.
V té době se díky Koperníkovi vědělo, ŽE planety obíhají kolem Slunce, díky Keplerovi pak i JAK. Zbývalo ještě objasnit, PROČ tak činí… Vědělo už se také, že neplatí odvěký názor o potřebě síly k udržení jakéhokoli pohybu, neboť Galileo zjistil pravý opak: Nepůsobí-li na pohybující se těleso žádná síla, pokračuje těleso v rovnoměrném přímočarém pohybu.
A působí-li, vyvolá změnu pohybu onoho tělesa úměrnou velikosti a směru této síly. K tomu Newton dovodil ještě poučku třetí: Působí-li nějaké těleso silou na jiné, pak to působí stejnou silou na první.
„Je tedy zřejmé,“ uvažoval asi Newton pod jabloní, „že pohyb planet prázdným prostorem nepotřebuje žádnou udržovací sílu. Co ale účinek síly určitě vyžaduje, je zakřivení jejich dráhy. Navíc to nemůže být síla jediná, nýbrž dvojice opačných sil.“
A dál: „Mám dvě soustředné koule, jednu s poloměrem dvakrát větším než má druhá. Vliv přitažlivosti, tedy tíhy, se jakoby rozloží po povrchu koulí. Jelikož dvakrát rozměrnější koule má čtyřikrát větší plochu, ‚zředí‘ se i tíže na tomto povrchu čtyřikrát. Tíže tedy ubývá se čtvercem vzdálenosti.“
Na tohle připadl už stařičký Archimédes, ale teprve Newton to zkusil prověřit. Za model si k tomu zvolil soustavu Země-Měsíc. Vzal brk a papír a počítal: Na povrchu zemském působící tíha se projevuje vteřinovým zrychlením 980 centimetrů. Měsíc je šedesátkrát dál od středu Země než její povrch. Země tedy zrychluje na Měsíci na 0,27 cm/s². Potom si Newton vybavil vzoreček pro odstředivé zrychlení, který nedávno formuloval jeho holandský kolega Christiaan Huygens, a vypočítal, že na Měsíc (aby neuletěl) musí působit opačné (dostředivé) zrychlení asi 0,24 cm/s². Rozdíl se mu zdál tak velký, že tuto cestu opustil („Všechno to nebylo nic než marná spekulace“) a vrhl se na jiné problémy.
Když se po dvouleté morové klausuře na venkově Newton vrátil na univerzitu, vynikal tam tak, že mu profesor matematiky Isaac Barrow předal svoji stolici se slovy: „Sám v matematice leccos umím, ale ve srovnání s Newtonem počítám jako dítě.“ (Barrovovi tehdy bylo devětatřicet, Newtonovi šestadvacet.)
V roce 1672 změřil Francouz Jean Picard zemský poloměr mnohem přesněji, ale Newtona nenapadlo svá zrychlení přepočítat.
A tak se k přitažlivosti vrátil až pod vlivem svých učených kolegů Roberta Hooka, Christophera Wrena a Edmunda Halleye, kteří se jí koncem sedmdesátých let 17. století začali zabývat také. Teprve potom Newton vyhrabal svoje staré poznámky – a s použitím Picardova nového poloměru se oba výsledky kryly. Základní kámen gravitačního zákona byl položen.
Zbývala „maličkost“: Odvodit podle něho reálné dráhy planet. Po celou tu dobu svého zápolení s přitažlivostí těles Newton neustále narážel na problémy okamžitých změn rychlostí nebo třeba na plochy průvodičů planet při jejich oběhu kolem Slunce podle 2. Keplerova zákona. Aby tyto proměnné veličiny nemusel do omrzení porcovat na maličké úseky a potom je zase dávat dohromady (tak se tehdy „derivovalo“ a „integrovalo“), nýbrž mohl s nimi regulérně (takříkajíc analyticky) počítat, nezbylo mu než přijít na nějaký obecně platný postup. Vynalezl tedy metodu fluxí (ve smyslu plynulosti, spojitosti) a metodu kvadratur (ve smyslu ploch), čili diferenciální a integrální počet. (To byl vědecký přínos asi větší než celý gravitační zákon.)
Zatímco Newton pilně počítal (spal v té době čtyři-pět hodin denně a pravidelně zapomínal jíst), Wren, zmožený svojí marnou snahou, nabídl Hookovi a Halleyovi symbolických 40 šilinků, jestli do dvou měsíců přijdou té zatracené přitažlivé síle na kloub. Když neuspěli, vydal se Halley do Cambridge vyzvídat:
„Jaká by asi mohla být dráha planety pod vlivem gravitace podle zákona o obráceném poměru čtverců?“
„Elipsa,“ vece okamžitě Newton, „se středem síly v jednom ohnisku.“
„Jak to víte?“ zmohl se konsternovaný astronom.
„Vypočítal jsem to,“ zní nevzrušená odpověď.
Pak už to šlo ráz naráz – a 5. července 1687 vychází Halleyovým nákladem Newtonův spis Philosophiae Naturalis Principia Mathematica (Matematické základy přírodovědy). Kromě zákona o obecné přitažlivosti (dnes gravitačního zákona) a základů diferenciálního a integrálního počtu obsahuje i aktuální přehled mechaniky a astronomie.
Principia otevřela zlatou epochu tzv. nebeské mechaniky. Jsou dodnes považována za nejvýznamnější dílo v dějinách fyziky a jejich autor (spolu s Albertem Einsteinem) za nejvýznamnějšího fyzika historie. Ostatně Newtonův neobyčejný přínos uznali už jeho současníci.
Básník Alexander Pope napsal:
„Svět, jeho zákon v temnotu se nořil.
´A budiž Newton!´ Pámbu světlo stvořil.“
Co na to oslavenec? Liboval si možná až k hranici pýchy, ale v řídkých záblescích prozření se přece uskrovnil: „Pokud jsem viděl dál než ostatní, bylo to proto, že jsem stál na ramenou obrů.“
Jak vyléčit syfilis? Přece malárií. Před 100 lety se tento způsob léčby poprvé podařil Juliu Wagner-Jaureggovi. Velmi tak posílil myšlenku imunoterapie v medicíně. Jaké jsou kolem ní otázky dnes?
Dříve, počátkem 17. století, autor slavného výroku „Vědění je moc“ Francis Bacon napsal: „Bylo by velmi záslužné řádně prošetřit veškeré vyléčené případy ´nevyléčitelných´ chorob.“ V tom, tedy prošetřit a pokusit se tato uzdravení uměle napodobit, zdá se, medicína stále pokulhává.
A konečně: „Zoufalá nemoc vyžaduje nebezpečný lék,“ prohlásil zhruba ve stejné době jako Bacon spiklenec Guy Fawkes a pokusil se vyhodit do vzduchu anglický parlament i s králem Jakubem I.
Co mají tyto na první pohled různé myšlenky společného?
Jen málokde „Fawkesovo pravidlo“ platilo víc než ve starší, závaznými terapeutickými postupy nesešněrované medicíně, kdy lékař v případě počátečního neúspěchu experimentoval v naději, že se to třeba ujme. Takhle už v polovině padesátých let 19. století v Praze profesor lékařské fakulty a ředitel ústavu pro choromyslné v Praze Franz Köstl zkoušel léčit progresivní paralýzu uměle vyvolanými neštovicemi. Chtěl využít známého již faktu, že stav některých psychotiků se zlepšil po očkování proti neštovicím.
Tímto způsobem se mu podařilo vykurýrovat čtyři nemocné. (Jako průkopník pyretoterapie ­– léčby horečkou ­ v psychiatrii je Franz Köstl dodnes připomínán i ve světové  literatuře. Bohužel, neustálé stížnosti na špatné hospodaření ústavu – chtěl totiž, aby pacienti neumírali hladem a zimou – i nedosti servilní chování k městskému zřizovateli vedlo k jeho odvolání a posléze odchodu z Prahy na univerzitu do Štýrského Hradce.)
O třicet let později Julius Wagner-Jauregg léčil na psychiatrické klinice ve Vídni ženu s těžkou laktační psychózou, které šťastně přestálý břišní tyfus přechodně vrátil rozum. Mladého doktora tenhle „zázrak“ zaujal natolik, že začal kolem sebe pátrat. Objevil další podobné případy: Například žena, kterou přechod dohnal k pomatení smyslů, překonala otravu krve a vrátila se domů ke svým devíti dětem. Z 223 Jaureggem nalezených případů překvapivého uzdravení, u nichž proběhly například růže nebo břišní tyfus, v 77 případech psychóza ustoupila, ve 22 dokonce trvale. Publikoval to v roce 1887 a rok nato začal u svých pacientů opatrně vyvolávat horečku injekcemi streptokoků. Nijak zvlášť neuspěl.
O pár let později, počátkem devadesátých let 19. století, si americký chirurg William Coley všiml, že když se jednou po opakované neúspěšné operaci zhoubného nádoru čelisti vyvinula sepse a pacient ji jakousi náhodou přežil, nádor natrvalo zmizel. Coley se ponořil do literatury a shledal, že podobná „zázračná“ uzdravení se občas popisují v medicíně i tradují v lidovém léčitelství. „Vypadá to, že infekce a s ní spojená vysoká horečka vyvolávají tak intenzivní imunitní reakci organismu, že někdy dokáže zdolat i rakovinu,“ usoudil. Následujících čtyřicet let života se pak, kolegy vysmívaný až šarlatanizovaný, věnoval se střídavými neúspěchy studiu pyretoterapie nádorů.
Ale zpět k Wagneru-Jaureggovi. Řekli jsme, že se svými streptokoky nijak zvlášť neuspěl. Nicméně toto téma zcela neopustil, nepochybně i proto, že tehdy nemuseli badatelé vykazovat vědecké výsledky za každou cenu. K výzkumu terapeutických účinků horečky si po dvou desítkách let – už jako profesor a přednosta vídeňské psychiatrické kliniky ­– vybral pacienty trpící progresivní paralýzou. Ze dvou důvodů: jednak o ně nebyla nouze (tvořili až třetinu osazenstva tehdejších blázinců), jednak měl nově k dispozici Wassermannovu reakci, která podle obsahu protilátek v krevním séru umožňuje sledovat průběh terapie syfilidy.
Rozhodující se ale ukázal druhý krok: Jako pyretikum (zdroj horečky) zvolil Jauregg malárii – dala se totiž pohodlně zmírňovat podáním chininu. Možná v tom sehrála roli i náhoda, kterou zinscenoval boom infekčních chorob na bojištích první světové války. 14. června 1917 přiběhl totiž k profesoru Jaureggovi asistent. „Ten voják s nervovým šokem dostal malarický záchvat. Dáme chinin?“
Dali. Ale těsně předtím převedli pár kapek vojákovy krve do žil jiných dvou pacientů – bývalého herce a bývalého poštmistra, devastovaných pokročilou progresivní paralýzou (v konečných stadiích syfilidy tehdy už známý lék salvarsan neúčinkoval). Po záchvatu vysoké horečky ukončeném dávkou chininu se stav obou pacientů dramaticky zlepšil. Podobně u části z dalších sedmi – tři se víceméně uzdravili, jeden zemřel.
Po určitých komplikacích s neběžnými formami malárie se terapie syfilidy horečkou ujala ve velkém (často v kombinaci se salvarsanem). Jejím apoštolem byl kupříkladu chicagský hlavní lékař Herman Bundesen, který počátkem 2. světové války prosadil jakási hromadná kurýrování i jen podezřelých jednodenní horečkou, vyvolanou chemicky. Jak píše americký mikrobiolog a popularizátor Paul de Kruif: „Ze všech velkoměst Ameriky stalo se v druhé polovině roku 1943 Chicago co do pohlavních chorob nejbezpečnějším pro rekreační pobyt hochů naší armády“.
To už Julius rytíř Wagner von Jauregg, ověnčený v roce 1927 Nobelovou cenou, tři roky sledoval z věčnosti. Dnes, v době antibiotické, je jeho cena považována za omyl (ve srovnání s antibiotiky jde o metodu nevypočitatelnou, relativně riskantní, s nejasným mechanismem působení, v podstatě neexaktní).
Praktičtí a kliničtí lékaři se sice z neočekávaných vyléčení radují kvůli pacientům, na druhé straně vědci tyto „zázraky“ (podvědomě) nemají příliš v lásce, neboť čeří vlnky na statistice účinnosti ověřených terapií a vnášejí do jejich medicíny založené na důkazech nežádoucí neznámé.
Navíc, vedeni občas i partikulárními zájmy, nemají (opět bezděky) příliš v lásce ani imunology. Ti si jim totiž čas od času dovolí připomenout prostý fakt, že řada léků imunitu poškozuje. Občas tak vzniká docela zajímavý paradox: například antibiotikum funguje tak, že vedle těch choroboplodných vyhubí i užitečné tělní bakterie, takže tělo sice zbaví patogenů, ale v určitém smyslu je učiní nezdravějším než předtím. Uzdravení v kontextu celého organismu musí dovršit rekonvalescence imunitního systému.
V současnosti spějeme ke stavu, kdy mikroby, zocelené nesprávným používáním antibiotik, jsou vůči nim stále odolnější. A právě imunoterapie může jednou slábnoucí moc antibiotik úspěšně nahradit.
Samozřejmě je tu nejedno „ale“: Imunita je (hned po neuropsychice) zřejmě nejsložitější funkční systém v těle a pochopit, proč se občas beznadějně nemocný člověk zničehonic uzdraví, nebude snadné. A ještě těžší pak bude imunitu selektivně komandovat – to je jako učit hladového orla lovit jenom myši a nevšímat si hrabošů.
Přesto věřím, že rozmary skryté moci imunity jednou jakž takž pochopíme a naučíme se je do značné míry ovládat. Otázkou bude, co za to zaplatíme. Tím spíše, že lidské tělo je s růstem znečištění stále více vystaveno alergenním a karcinogenním podnětům, které přirozenou lidskou imunitu mění, vyčerpávají. Zraněného atleta taky těžko přimějeme k překonávání jeho dřívějších výkonů…
Možná se ukáže, že imunitu moderního člověka nelze stimulovat bez vedlejších dopadů. Jinak řečeno – cena imunomodulace a imunoterapie může být tak vysoká, že ji raději nebudeme běžně využívat. Nebo znovu oprášíme Fawkesovo pravidlo?
Správně udělit nejvyšší vědecké ocenění není snadné a někdy se to nepovede. Historie už zaznamenala mnoho omylů a přešlapů nobelovského výboru.
Ve vědecké obci dnes silně rezonuje názor, že Julius Wagner-Jauregg, který dostal Nobelovu cenu v roce 1927 za léčbu syfilidy pomocí malárie (viz text Vyhánění čerta ďáblem) si cenu nezasloužil. Podobné pochybnosti panují i v několika dalších případech. Které to byly a proč?
Jednoho dne počátkem devadesátých let 19. století se mladý dánský lékař Niels Finsen opřel na mostě o zábradlí a čekal, až pomine záchvat anginy pectoris. Při koukání dolů uviděl potápníka. Brouk se nechával líně unášet proudem, avšak jakmile doplul do stínu mostu, energicky se odrazil zpátky na slunce. Finsena napadlo: „Slunce prospívá potápníkům, tedy organismům, tedy lidem. Nemohlo by i léčit?“
Prvním pokusným králíkem se Finsenovi stává muž zhyzděný vředem na tváři. Den za dnem ji musí vystavovat koncentrované záři obloukové lampy, kterou Finsem nahrazuje v Dánsku slabé slunce. Pacient se už dávno vzdal naděje, ale nemá odvahu tomu fanatikovi odmítnout. Po pěti měsících odchází z elektrárny(!) vyléčen z kožní tuberkulózy – tehdy nevyléčitelné! Podobně blahodárně slunce či silné světlo působí i na některé jiné kožní choroby.
Nobelovu cenu za objev fototerapie roku 1903 třiačtyřicetiletý Finsen přejímá v kolečkové židli. Napřesrok umírá.
(Dnes se kvůli ozonové díře bojíme přímého slunce a fototerapií rozumíme jednak léčení deprese pobýváním v silném světle, jednak aktivaci léčiv v nádoru jejich osvětlením laserem.)
Švédský virolog Erling Norrby, který se koncem minulého století dvacet let podílel na výběru Nobelových cen za fyziologii/medicínu, ve své knize Nobelovy ceny a přírodní vědy (česky 2013) k Finsenově ocenění napsal: „Jeho příspěvek k léčbě nemocí, zejména lupus vulgaris, pomocí koncentrovaných paprsků světla sice postrádal teoretickou a vědeckou podporu, ale v té době byla ceněna jeho údajná praktická hodnota“.
Finsenův krajan Johannes Fibiger byl od počátku 20. století profesorem patologie na univerzitě v Kodani; zastával mnoho řídících funkcí v různých vládních i odborných institucích, byl prezidentem Mezinárodní unie pro výzkum rakoviny a jedním ze zakladatelů časopisu Acta Patologica.
Tento mnohoobročník při výzkumech s krysami nakaženými tuberkulózou zjistil, že zároveň onemocněly rakovinou žaludku. Mikroskopickým vyšetřením napadené tkáně v ní objevil nový druh parazita. Vyšetřování takřka detektivní odhalilo, že se šíří v tropickém druhu švábů dovážených do Dánska z Karibiku v pytlích cukru. Fibiger pak krmil nakaženými šváby krysy a po několikaletém výzkumu v roce 1912 zjistil, že krysy skutečně onemocněly. Onen karcinogenní mikroorganismus nazval Spiroptera carcinoma. Opět profesor Norrby: „Po určitých neshodách v (nobelovském, FH) výboru dostal Fibiger v roce 1927 odloženou cenu za rok 1926, což byl jeden z největších omylů, kterého se Karolinský institut dopustil.“
Fibigerův objev „bacilů rakoviny“ se nikdy nepodařilo potvrdit, naopak, bylo dokázáno, že kýžené hlístice nemohou vyvolat nádor, a dokonce, že to, co krysy měly v žaludku, nebyla rakovina, nýbrž metaplázie (přeměna jednoho typu tkáně v jiný) pravděpodobně v důsledku avitaminózy A. Dnes se „Fibigerův“ parazit jmenuje Gongylonema neoplasticum.
(Ironií osudu už před první světovou válkou byly objeveny hned dva viry vyvolávající u slepic leukemii, respektive maligní sarkom. To nobelovský výbor jako celek ignoroval, přestože právě v roce 1926 k tomu dostal první nominaci a měl tedy oba objevy – kancerogenezi virovou i hlísticovou – na jednom stole. Napravil to až v roce 1966 a jediného žijícího objevitele z té dávné doby odměnil. Americký virolog Francis Peyton Rous tak získal i primát nejtrpělivějšího laureáta; od objevu k ceně uplynulo pětapadesát let.)
Portugalský neurolog a neurochirurg Antonio Moniz jistě nebyl žádný nehumánní lékařský fachidiot. Kupříkladu jako první na světě dokázal zobrazit mozkové cévy nástřikem kontrastní látky s následným rentgenem, což umožnilo na tehdejší dobu velmi subtilní mozkové operace včetně odstraňování nádorů. V polovině třicátých let 20. století vyvinul a provedl první úspěšnou prefrontální lobotomii ­– přerušení některých nervů mezi čelními mozkovými laloky a zbytkem mozku. Tím dosáhl až zázračného zklidnění agresivních jedinců nebo vyléčení některých dosud neléčitelných psychóz a bolestí. Za to dostal v roce 1949 Nobelovu cenu a zdálo se, že psychochirurgie se stane mocným nástrojem psychiatrie.
Lobotomie vzkvétala najmě v USA, kde bylo v letech 1936-47 provedeno skoro jedenáct tisíc zákroků. Není divu, vždyť i populárně vědecké časopisy prezentovaly lobotomii slogany typu „není horší než vytržení zubu“ nebo „operace, která pročistí mozek“. Její přední přívrženec Walter Freeman ji prý s oblibou demonstroval pomocí kladiva a špičatého sekáčku na led.
Jenže: Lobotomie podstatně mění psychiku člověka –­ jeho intelektové schopnosti sice zůstanou v podstatě zachovány, ale pacient se stane nesamostatný, pasivní, ovladatelný jako beránek. A tak není divu, že byla během padesátých let tato metoda opuštěna. Jeden z historiků medicíny ji poté nazval „Velká a zoufalá léčba“.
„Sestupovali jsme podél potoka k vesnici Amusi. Když jsme procházeli kolem jednoho stavení, všiml jsem si malé holčičky, která seděla u ohně. Silně se třásla a trhala hlavou ze strany na stranu. Řekli mi, že je to oběť zlého kouzla. Bude se prý takhle třást ještě několik týdnů, nebude schopna se najíst a nakonec umře.“ Tento zápis pořídil roku 1953 jeden z australských úředníků na Nové Guinei; jde zřejmě o první písemný doklad o existenci nemoci kuru. Americký pediatr slovenského prapůvodu Carleton Gajdusek ji vysvětlil jako účinek pomalých virů, tedy takových, které se patologicky projeví až řadu let po infekci. Byla z toho senzace a Gajdusek jel v prosinci 1976 do Stockholmu.
Přibližně ve stejné době, tedy před zhruba čtyřiceti lety, zemřel americkému lékaři Stanley Prusinerovi jeden pacient na Creutzfeldovu-Jakobovu chorobu. I ta se tehdy řadila k pomalým virovým infekcím. Prusiner ale žádné viry nenašel a začal si myslet, že původci nemusí být viry, tedy nukleová kyselina zabalená do bílkoviny, ale samotná bílkovina. Po deseti letech se mu konečně podařilo připravit čistý preparát vyvolávající neurodegenerativní onemocnění křečků. Obsahoval pouze protein. Prusiner takové infekční částice nazval priony (Proteinaceous Infectious Particles). A tady boží mlýny zamlely včas: Nobelovu cenu už dostal i Prusiner, paradoxně v době, kdy svět šílel z další prionové zkázy nemoci šílených krav. Současně se ovšem zrodila nová otázka: Když vedle bakterií, virů a viroidů („nahá“ RNA bez bílkovinného pouzdra) existují i priony, kolik a jakého „masa“ ještě dokáže nakazit a zabít?)
Problém s udílením Nobelových cen i jiných vědeckých poct a hodností obecně leží ve dvou rovinách: Zda výběr objevu odpovídá jeho významu a zda u vybraného významného objevu odpovídá výběr jeho autorů. Zde zůstaneme u prvního aspektu.
Nobelovský výbor, pokud chce odměňovat objevy relativně čerstvé a skutečně průlomové, to má těžké. Řada z nich totiž předběhla svou dobu a nedá se s ničím porovnávat. Ve dvacátých letech byly viry, natož retroviry, velkou neznámou, zatímco „větší“ buněčné patogeny už měly svoji tradici a dalo se proti nim imunizovat. Proto „vyhrál“ parazit rakoviny, tím spíš, že o mechanismu zhoubného bujení se tehdy nevědělo skoro nic.
Nebo později: Kdyby s priony přišel rovnou Gajdusek, asi by byl za blázna… Jindy bývají objevy sice vědecky slabší, zato lákají svou lidskou užitečností (Finsen, Wagner-Jauregg, Moniz). Některé objevy jsou vývojově bližší anebo dokonce módní a snáze se uznávají.
V době předantibiotické byl Jauregg nazýván velkým dobrodincem lidstva a Nobelova cena se nemohla ocitnout v lepších rukou. Následující době antibiotické přišla jeho léčebná metoda zbytečně drsná a Jauregg si cenu nezasloužil. Pro „postbiotiky“ zítřka budou dost možná příliš humpolácká antibiotika a Jauregg se stane opěvovaným vizionářem, pro kterého žádná cena nebyla dost dobrá. Jinak řečeno, kdo může vědět, kam ještě sahá vědecky podložená vize a kde už začíná zbožné přání odpoutané od reality?
Z pohledu dnešních stereotaktických operací mozku byl Moniz řezník, z případného budoucího pohledu milionů současně „operujících“ nanorobotů nesených do mozku krví se budou řezníky jevit dnešní stereotaktici.
Zatím pořád mluvíme o maximální objektivitě kalené pouhou neznalostí, obrazně řečeno zabedněností. Jenže správnost lidského úsudku ve vztahu k určité věci spoluurčují ještě nejméně dvě další omezení; jedno je zaprodanost (rozhodování ovlivňuje důraz na osobní prospěch), druhé zaslepenost (sympatie, předsudky, zkrátka zaujatost kladná či záporná). Členové nobelovských výborů jsou lidé se vším všudy, a i když se vědomě budou snažit o maximální objektivitu, jejich nevědomí je z trojúhelníku zabedněnost – zaslepenost – zaprodanost nepustí. Proto kupříkladu výše zmíněná volba mezi neznámým Američanem Francisem Peytonem Rousem daleko za mořem a proslulým Skandinávcem Johannesem Fibigerem ze sousedství jednoduše nemohla dopadnout jinak.
Nebe se zatáhlo mohutným mrakem. Místo životodárného deště ale začal padat popel. Dusil vše živé a brzy na zemi vytvořil půlmetrové závěje, které ten unikátní svět zcela pohřbily. To, co bylo pro tehdejší život katastrofou je pro nás vyloženým požehnáním.
Mnoho z nás někdy v ruce drželo uhlí a s nadsázkou lze říci, že dotýkali dávno zaniklé přírody. Uhlí však není jen vydatný zdroj energie, ale také významný zdroj informací o dávno zaniklé přírodě. Při jeho studiu se teď vrátíme v čase do doby, kdy se na Zemi především v úzkém tropickém pásmu (Euroamerická vegetační provincie) s vlhkým a teplým klimatem rozprostírala nedozírná rašeliniště s bujnou flórou. Mluvíme o období svrchního karbonu, před 318 – 299 milióny lety. Rostliny těchto rašelinišť daly vzniknout černému uhlí, ale vědce již desetiletí fascinuje otázka, jak vlastně tento karbonský les vypadal? Jakou měl hustotu porostu, jakou druhovou rozmanitost a prostorovou různorodost vegetace, jak rostliny vypadaly, jací živočichové v něm žili, existovaly zde stejné ekologické vazby jako v dnešním lese?
Prvotní představy o karbonském lese se opíraly pouze o fragmenty fosilií (o rozměru několika decimetrů), nalezené při těžbě černého uhlí. Z takto kusých informací bylo krajně obtížné udělat si představu o vzhledu jednotlivých rostlin, především stromovitých typů, natož pak podobě celkového lesa. I tak se někteří tehdejší vědci odvážili stvořit obraz karbonského lesa, který podle nich měl charakter izolovaných stromů různých velikostí rostoucích daleko od sebe, občas porostlý liánami s velmi chudým nebo zcela chybějící podrostem. Postupem času, jak přibývaly informace, se sice představa karbonského lesa měnila a podobou začala více připomínat skutečný lesní porost, ale stále chyběl nějaký přesvědčivý důkaz, který by nám dovolil vytvořit si reálný obrázek.
Na tuto otázku hledali odpovědi i tým českých vědců.1) Odpověď našel v 314 miliónů let starém sopečném popelu, který unikátně pohřbil lesní společenstvo v téměř úplné podobě. Horninu lze najít mezi svrchní a spodní radnickou slojí (tzv. brouskový horizont), tedy v celé oblasti, kde se vyskytují horniny středočeského a západočeského mladšího paleozoika. Opuštěný lom na černé uhlí (často označovaný jako Ovčín), ležící mezi obcí Přívětice a městem Radnice, je nepřístupnějším místem k vědeckému studiu této polohy.
Na základě geologické stavby celé oblasti jsme zjistili, že původní prostředí na lokalitě Ovčín bylo horským (intramontáním) rašeliništěm, situovaným v 1-2 km širokém údolí s aktivním říčním kanálem obklopeným hřebeny kopců. Na základě mocnosti a typu usazenin jsme výškový rozdíl mezi vrcholy kopců a dnem údolí odhadli na maximálně 100 m. Prostředí tedy bylo podobné krajině v okrajových částech dnešních horským masívů.
Poté jsme se zaměřili na samotný pohřbený rašeliništní les. Po postupném odkrytí plochy 177 m2 jsme získali cenná data, která nás vedla k vytvoření detailního obrazu fungování lesního ekosystému, o němž jsme si dosud mohli nechat jen zdát. Výzkum postupoval směrem od sloje do stropu a nadloží sloje, kde je uložen sopečný popel (takzvaná bělka). Zmíněný postup mimo jiné umožňoval sledovat historii oblasti od vývoje rašeliništní vegetace až po její pohřbení pod nánosem sopečného popela.
Během tří stovek milionů let, jež nás od katastrofy dělí, tlak nadloží působil na rašelinu, jež zbyla ze zkoumaného lesa, jako gigantický lis. Původní vrstva organické hmoty byla desetkrát mohutnější, než je mocnost uhelné sloje, která z ní vznikla.
Zmíněné radikální slisování usazenin nám výrazně znesnadňuje sledování postupného zarůstání původní vegetace pionýrskými rostlinami (ty které obsazují volná stanoviště) až po vznik dobře strukturovaného lesního porostu (klimaxové stádium). Přesto máme možnost sledovat vývoj lesního porostu v určitém časovém úseku s pomocí macerování uhlí (rozpouštění v chemických látkách).
Z macerátů lze získat tzv. mezofosílie (které nejsou pouhým okem vidět) zastoupené jak malými úlomky částí rostlin nebo živočichů (vodivá pletiva a kutikuly rostlin nebo hmyzu), tak disperzním společenstvem výtrusů a pylů (palynologická data), které produkovaly jednotlivé druhy rostlin rašeliniště. Tím můžeme získat obrázek o duhovém složení vegetace. Informace o prvním uchycení (sukcesi) společenstva se zatím získat nepodařilo, ale z palynologického spektra vyplývá, že téměř od počátku vývoje rašeliniště dominovaly stromovité plavuně, protože až 75 % četnosti výskytu výtrusů zaujímal Microspinosporites orbiculus, produkovaný šišticemi stromovitých plavuní. Domníváme se, že časový úsek od primárního vývoje vegetace až po jeho finální podobu zaujímal velmi krátkou dobu. Největší část spodní radnické uhelné sloje proto reprezentuje lesní porost s převahou stromovitých plavuní.
Abychom pochopili celkový charakter vegetace, musíme sledovat rozložení rostlinných zbytků v sopečném popelu. Zatímco sledování rozdílů v horizontální rovině nás informuje o prostorové různorodosti vegetačního pokryvu, to, jak jsou rostlinné zbytky rozloženy ve vertikálním směru, nám umožňuje rozlišit to, co z rostlin spadlo na zem, od rostlin v podrostech, lián, epifytů a samotných stromů.
Již na první pohled upoutaly naši pozornost hojné nálezy kmenů stromů v původní růstové poloze. Výpočtem (Niklasův index) jsme zjistili, že mnohé mohly být až 23 m vysoké. Naprostou většinu z nich jsme pak identifikovali jako stromovité plavuně. V dnešní přírodě bychom je již nemohli spatřit, protože plavuně jsou zastoupeny jen nízkými bylinami, často rostoucími v podrostu. Před 314 miliony lety však společně s kordaity (nahosemenná rostlina) lesu dominovaly a tvořily hlavní složku biomasy.
Pozici všech kmenů jsme zanesli do sítě, ze které jasně vyplývá, že stromy ve své době tvořily hustý porost. V některých částech výkopů se kmeny objevovaly velice blízko u sebe, což ukazuje na překrývání korun stromů pravděpodobně v různých výškách a naznačuje existenci vertikálně strukturovaných korun jednotlivých stromovitých druhů nebo na stromy jednoho druhu v různých etapách vývoje. Identifikaci stromových druhů nám usnadnily nálezy téměř celých větví v okolí stojících kmenů.
Jeden z nalezených vzorků větve stromovité plavuně je dnes možné vidět v prostorách Západočeského muzea v Plzni. Koruny stromů zastiňovaly zem pod sebou a vytvářely tím tlak na ostatní rostliny, aby soupeřily o místa s dostatkem světla.
Ovšem ne všechny stromovité druhy zastiňovaly svými korunami stanoviště pod sebou stejnou měrou. Záleželo na charakteru olistění. Nejvíce stínu pod sebe vrhaly pravděpodobně kordaity se svými až 50 cm dlouhými široce kopinatými listy, hustě narostlými na koncích větví. Tuto domněnku potvrzuje i fakt, že v místech, kde v rostlinném opadu kordaitové listy dominovaly, podrostové rostliny buď zcela chyběly, nebo jich bylo jen velmi málo.
Jiná situace byla na stanovištích pod korunami stromovitých plavuní. Úzké koncové větvičky (s jehlicovitými listy) nevytvářely tak intenzivní zastínění, a proto se na stanovištích pod korunami těchto rostlin objevuje relativně dobře vyvinutá vegetace podrostu.
Přímo ve stropu sloje a v části přechodu sloje do sopečného popela velmi často nacházíme ležet velké (několik metrů dlouhé a několik desítek centimetrů široké), v mnoha případech stlačené, kmeny stromů, které jsou chaoticky uspořádané. Často jsou to právě stromovité plavuně. Není divu, neboť jejich kmeny až z 85 % tvořilo především křehké parenchymatické pletivo. Z tohoto důvodu nebyly stromovité plavuně schopny odolávat náporům větrů v nestabilním substrátu rašeliniště a vytvářely tak husté polomy a vývraty.
Tyto odumřelé stromy proměňovaly podmínky v jejich okolí jako je světelný režim stanoviště, vlhkost nebo dostupnost živin. Po polomech také zůstávaly stát pařezy, které se postupně rozkládaly a mohly se stát přírodní pastí pro některé živočichy. I když v rámci výzkumů na lokalitě bylo prozkoumáno několik takových pařezů, žádné pozůstatky živočichů jsme v nich nenašli.
Odlišení pařezů, které se vytvořily až po přírodní katastrofě od pařezů, které zde již stály při erupci je dobře rozpoznatelné na základě horninové výplně pařezů. Pařezy, které existovaly již před erupcí, jsou vyplněné sopečným popelem, zatímco ostatní, které se rozložily v době po erupci, jsou vyplněné usazeninami, jež sem prosákly v pozdější době z vyšších vrstev. Díky „křehkosti“ stromovitých plavuní a obecné tezi o zachování druhu se dá předpokládat jejich rychlý růst a tím i rychlá obnova lesa. Proto také stromovité plavuně patřily k dominantní složce celého lesního porostu.
Mezi polomy a stromy se místy vyskytovaly menší stromky, vytvářející patro nízkých stromů a keřů. To mělo na studované lokalitě poměrně nízkou druhovou rozmanitost. Bylo tvořeno především stromovitými kapradinami a přesličkami, a vykazuje malou hustotu výskytu, pravděpodobně v důsledku relativně hustých korun stromů, mezi kterými rostly.
Součástí lesního porostu mezi povrchem rašeliniště a korunami stromů byly i stonky nebo kmínky lián tvořící neprostupnou spleť obdobně jako v dnešních tropických pralesích. Liány se společně s rostlinami z podrostu staraly o druhovou rozmanitost celého lesa. Výskyt liánovitých rostlin v paleontologickém záznamu koresponduje s výskyty kmenů a větví stromů. Ke „šplhání“ do vyšších pater lesa byly liány vybaveny důmyslnými speciálními „háčky“ objevující se jak na stoncích, tak na listech. To jim dávalo v tmavém prostoru pod korunami stromů nemalou výhodu v boji o světlo a tím i o přežití.
V korunách a na kmenech stromů rostly cévnaté epifyty (v našem případě bylinné plavuně příbuzné dnešním vranečkům). Ty se podařilo ve fosilním záznamu na původním stanovišti  (v celosvětovém měřítku) spolehlivě identifikovat právě jen na studované lokalitě a dokreslují tak obrázek boje rostlin o světlo ve stinném lese. Pokud popustíme uzdu fantazii, tak z korun stromů mohly vlát i záclony lišejníků, nicméně přímé doklady o tom nemáme.
V důsledku nepravidelného rozmístění stromů, nebo jejich odumření se v lese objevují více prosvětlená místa. Tam se velmi dobře dařilo mnohým bylinným nebo plazivým rostlinám podrostů. Vytvářely husté koberce sahající až do výšky několika desítek centimetrů. Předpokládáme, že tyto koberce mohly plnit i významnou ochranou funkci pro mladé stromky. Po čase, kdy stromky dorostly v dospělé stromy, růst rostlin v podrostu částečně anebo úplně ustal. Tyto malé stromky se „přesunuly“ do míst, více prosvětlených třeba v důsledku pádu jiného stromu. Tento proces je znám i z dnešních tropických lesů a přispívá k obnově a zachování lesa.
Nedílnou součástí lesního společenstva byli stejně jako dnes živočichové. Ve studovaném lese bychom se mohli setkat s obří meganeuridní pravážkou dosahující rozpětí křídel 55 cm. Vzhledem k tomu, že se moderní vážky (dnešní příbuzné pravážek) živí výhradně dravě, v lese musely žít současně i menší druhy bezobratlých, kterými se pravážky živily. Přítomnost jiných bezobratlých živočichů nám potvrzují nálezy pavoukovců, fragmentů zatím neznámého členovce, nebo různé pozůstatky po činnosti organismů, například okusy na listech rostlin. Na lokalitě byly pozorovány okusy na listech pteridosperm v řádu milimetrů, a proto jsou tyto okusy připisovány právě bezobratlým.
Podlouhlá krypta, vzniklá činností hmyzu, procházející rostlinnou tkání.Snímek Josef Pšenička
Velkou záhadou stále zůstává, proč jsme zatím nenašli fosilní zbytky obratlovců i když z nejsvrchnější části brouskového horizontu známe bohatou asociaci ichnofosilií (stopy po činnosti organismů) indikující přítomnost ryb a čtyřnožců (tetrapodů). Tuto skutečnost lze vysvětlit vysokou kyselostí původního rašeliništního prostředí, což pravděpodobně zapříčinilo rozklad kostí obratlovců, kteří byli zasypání lesa sopečným popelem „vmáčknuti“ do rašeliniště.
Pokladnicí stop po činnosti organismů jsou rostlinné opady na povrchu rašeliniště a odumřelé kmeny stromů. Díky moderním metodám za použití přímého pozorování fosilií na skenovacím elektronovém mikroskopu máme možnost nahlédnout do více než 300 milionů let starého lesního mikrosvěta. Při podrobném zkoumání tkání rostlin z opadu a velkých odumřelých kamenech stromů se podařilo objevit krypty různých velikostí a tvarů často vyplněné zkamenělými exkrementy (koprolity). Právě nevábné koprolity jsou významným zdrojem informací o zastoupení živočichů v biotě i když makroskopické fosilie jejich původců chybějí. Vypadá to, že některé vetší koprolity zanechali švábi (Orthoptera), zatímco menší, zaoblené typy (asi 0,2 mm velké) jsou pozůstatky po mnohonožkách.
Exkrement (koprolit), izolovaný z opadů. Jeho původce pravděpodobně náležel ke švábům (Orthoptera). Snímek Josef Pšenička
Nejmenší koprolity nalezené na lokalitě Ovčín jsou exkrementy, které pravděpodobně vyprodukovali zástupci chvostoskovců (Collembola), patřící k významným rozkladačům biomasy (dekompozitorům). Chvostoskovci rozkladem organických látek na látky anorganické významně přispívali k obohacení substrátu o důležité živiny, které tak podporují rostliny v lepším růstu. Přítomnost dekompozitorů navázaných přímo na konkrétní ekosystém se nám v paleontologickém záznamu podařilo popsat jako prvním na světě. Výzkumy dokladů indikující aktivitu živočichů a jejich exkrementů stále probíhají a doufáme, že do budoucna přinese významné objevy, které nám pomůžou lépe pochopit tento prastarý lesní ekosystém.
Tento rašeliništní lesní ekosystém ovšem našel svoji zkázu v příchodu mraku studeného sopečného popela, který se blížil od severoseverozápadu, směrem od aktivního vulkánu vzdálenému několik stovek kilometrů. Poté popel zasypal celou krajinu v mocnosti cca 40 cm. A nastalo nevyhnutelné. Vegetace i živočichové začali pomalu odumírat.
V dalším období déšť smýval sopečný popel z kopců do údolí na již zdevastovaný les. Tím ještě vzrostla zátěž rašeliniště, které se pod tíhou materiálu „propadlo“ pod úroveň hladiny podzemní vody a vytvořila se tak mělká průtočná jezera. Postupem času nad vodní hladinu vyčnívala pouze torza odumřelých stromů. Jedny z mála stále vegetujících rostlin mohly být malé epifyty, které využívaly tyto mrtvé stromy jako své extrémní stanoviště se substrátem zachyceným na jeho povrchu (forofyt). Koruny stromů je mohly částečně ochránit před prvním nánosem popela a mohly tak patřit k tomu málu, co tuto katastrofu přežilo. Tento obraz jsme si udělali díky nálezům větších úlomků těchto rostlin i ve vyšších polohách brousku. Když došlo k úplnému rozložení torz stromů, obrázek zkázy byl dokonán.
Díky výzkumům se nám podařilo vyvrátit původní představy o karbonském lese jako chudě porostlém, prosvětleném společenstvu a představit ho jako hustý neprostupný tropický les, který je rozdělen do několika rostlinných pater.
Výškový poměr jednotlivých druhů studovaného lesa, kde je patrná rozrůznění jednotlivých rostlinných pater. Ilustrace Jiří Svoboda
Procházka tímto karbonským lesem by patrně byla velkým zážitkem, který bychom dnes mohli zčásti zažít snad jen v rovníkových tropických lesích. Co by se určitě lišilo, by byl ale pohled na druhové složení. Namísto dnešních semenných typů rostlin či stromů bychom obdivovali dvacet metrů vysoké výtrusné rostliny. Jejich dnešní nejvyšší příbuzné přitom dosahují maximálně několika málo metrů (stromovité kapradiny).
Stejně tak bychom byli překvapeni, po jakých rostlinách bychom v karbonské lese šlapali. Žádná tráva, žádné malé semenné byliny. Povrch by pokrývaly pouze výtrusné rostliny, jako jsou kapradiny, přesličky nebo plavuně, společně s řasami nebo lišejníky. A kolem hlavy by nám možná dováděly obří pravážky. To vše ukazuje, že karbonský les byl zcela unikátní a v dnešní přírodě bezpochyby nemá obdobu.
OPLUŠTIL, S. et al. 2009. A Middle Pennsylvanian (Bolsovian) peat-forming forest preserved in situ in volcanic ash of the Whetstone Horizon in the Radnice Basin, Czech Republic. Review of Palaeobotany and Palynology. DOI: 10.1016/j.revpalbo.2009.03.002
PROKOP, J. a NEL, A. 2010. New griffenfly, Bohemiatupus elegans from the late Carboniferous of western Bohemia in the Czech Republic (Odonatoptera: Meganisoptera: Meganeuridae). Annales de la Société entomologique de France. DOI: 10.1080/00379271.2010.10697655
PŠENIČKA, J. a OPLUŠTIL, S. 2013. The epiphytic plants in the fossil record and its example from in situ tuff from Pennsylvanian of Radnice Basin (Czech Republic). Bulletin of Geosciences. DOI: 10.3140/bull.geosci.1376
1) Stanislav Opluštil z Přírodovědecké fakulty UK, Josef Pšenička a Jan Bureš z Centra paleobiodiverzity Západočeského muzea v Plzni, Jiří Bek a Jiřina Dašková z Akademie věd, Milan Libertín a Radek Labuťa z Národního Muzea a Zbyněk Šimůnek s Janou Drábkovou z České geologické služby.
Běžným argumentem proti těžbě je čerpání neobnovitelných zdrojů, a v případě povrchových uhelných dolů plošný rozsah těžby a ztráta celé dosavadní kulturní krajiny. Pak by mohlo působit jako útěcha, že po těžbě přijde rekultivace, která zahladí nežádoucí následky lidských zásahů, pomůže při vzniku nové krajiny, dá jí do vínku zbytky tradice staré krajiny, a tak napraví, co těžba pokazila. Jak je to ale s účinkem rekultivací na krajinu a lidi doopravdy?
Jako zcela typický rys celé „uhelné krajiny“ se časem prosadila praxe technicky a finačně náročných rekultivací zejména zemědělských a lesnických, které vycházejí z environmentáních, sociologických a urbanistických postojů, jaké byly aktuální v 50. až 70. letech 20. století. Podstatou tzv. české rekultivační školy jsou extrémně nákladná rekultivační opatření založená na velkých objemech zemních prací s cílem totálně zahladit stopy po těžbě nerostných surovin a v co nejkratších časových horizontech vytvořit novou krajinu. Co ji charakterizuje:
Co pomocí tradiční rekultivační metody dobře funguje, je tvorba krajiny městského a příměstského typu: Máme výsypku, chceme nepřírodní biotopy – město, továrnu, park, hřiště, zemědělskou či lesnickou kulturu. Zejména se může uplatnit něco, co by jinde překáželo, např. motodrom, který pak má mít i pozitivní ochranářskou funkci díky periodickému narušování (disturbancí). Fungují i hydrologické rekultivace: Máme důl, chceme jezero. Ale nefunguje ten nejčastější případ: máme výsypku daleko od sídel, nechceme ani smetiště, ale ani park. Chceme krajinu, v níž budeme respektovat její těžební podstatu, rumištní rámec a požadavky na produkci, ale přitom si od ní budeme slibovat, že nám nahradí normální venkovskou přírodu.
Nechceme tu posté dokazovat, že rekultivace skutečně a zásadně ochuzují pestrost druhů, stanovišť i celou strukturu krajiny (pozn. red.: některé ze zdrojů takových informací jsou zájemcům k dispozici v oddílu „k dalšímu čtení“). Dokud výsypka nepodlehne rekultivaci, má členitý povrch, na němž vzniká savanovitý porost s trávníky, stromy, keři a mokřady. V mokrých proláklinách a na suchých svazích se objevují i vzácnější místní druhy mokřadní či stepní, které svým výskytem navazují na zvláštnosti krajiny před těžbou. Během prvních desítek let tak vznikají nové územní celky s venkovskými, přírodními rysy, částečně přejatými z minulosti, částečně novými. Tyto celky jsou hodnotné biologicky, ale podstatné je, že jsou i obhospodařovatelné např. jako pastviny a zejména je to rekreačně atraktivní, vlídné a domácí prostředí. V jejich kombinaci s převahou celků rekultivovaných pro zemědělství, lesnictví či zástavbu by mohla vznikat nová podoba kulturní krajiny.
Jenže až na první čestné výjimky nic podobného nevzniká. Rekultivace zarovná povrch do uniformní jednolitosti a zejména cíleně likviduje živinově chudá místa s pomalejší sukcesí a specifickou biotou. Ambice je provést vše na sto procent, nedat přírodě a přirozenosti šanci prosadit se. Dnes už úpravy terénu a rekultivace následují bezprostředně po vzniku výsypky. Když se něco rekultivovat nepodaří, označí se to jako příroda, a sice nekvalitní. V další fázi zanikne i ta, protože přece byla nekvalitní. Díky tomu se veřejnost udržuje v přesvědčení, že rekultivace jsou jediným možným lékem a její realizátoři jsou prý lékaři krajiny.
Velkoplošná neřízená sukcese ovšem není dobrou alternativou současného stylu rekultivací. Je jen pravým opakem těžkých technických rekultivací. Její roli nechceme zveličovat. Tím hůř, kdyby někdo řekl, že sukcese má být všude a za všech okolností skutečně bezzásahová. A že jejím cílem má být obnovená Příroda „ve své člověkem nespoutané podstatě“. Něco podobného totiž zaznívá od některých fundamentálních ekologistů propagujících návrat divočiny. Zdá se, že brzy bude nutno bojovat na dvou frontách.
Sukcesi je potřeba řídit, ale ne jako četu vojáků, nýbrž jako vor na řece. Její přirozený chod na výsypkách známe, známe i možnosti, jak ji připravit a naočkovat vhodnými biotopy, a jak do ní zasahovat a modulovat ji. Taky víme, že není zcela odhadnutelná – efekt motýlího křídla, drobné počáteční rozdíly mají velké následky v rozbíhavém vývoji, takže leccos bude nutno řešit teprve během vývoje, bez pevného počátečního plánu. Vznikající nová divočina může být blízká obyčejné přírodě a obyčejné kulturní krajině – stráni, palouku, lesu. A lidi, zejména z měst, ji dokážou rekolonizovat a kultivovat, aniž ji zbaví přírodní složky, jak je vidět třeba na Kladensku.
Lidé se občas ptají, je-li správný jejich dojem nynější radikalizace ochranářských hnutí. Spíš není, aspoň ve srovnání s jiným podstatnějším jevem. Radikalizace by patrně znamenala izolaci, pokud by ji neprovázel podstatný růst počtu radikálů (a to se neděje). Co vidíme, je spíš postupné propojování stanovisek, i když velice pomalé.
On je to ovšem starý spor, přinejmenším pro přírodovědce. Trvá už od sedmdesátých let, kdy začalo být zřejmé, jaké druhy a typy vegetace jsou rekultivacemi likvidovány. Od té doby problém trvá, peníze tečou a krajina se ničí dál. Dnes snad není terénně znalého biologa, který by standardním technickým a biologickým rekultivacím stranil. Ale nejde jen o „nějaké květinky a broučky“, jak biologům tvrdošíjně podsouvají média, ale o celou krajinu a lidi v ní. Prošli jsme v minulých letech několik set těžeben po celé České republice, od vápencových lomů v Jeseníkách po cínové doly ve Slavkovském lese a od severočeských uhelných výsypek po pískovny na Hodonínsku. A známe biologicky i krajinářsky hodnotné projekty, které aktivně sleduje Těžební unie pomocí své soutěže Zelený most. Přesto celkový dojem stále ještě není příznivý.
Proč to jde tak pomalu? Do jisté míry překáží právní úprava, která při rigidním výkladu neumožňuje uznat jako plnohodnotné rekultivace sukcesní plochy, ačkoliv jejich biologická, estetická a rekreační hodnota bývá mnohem vyšší než většina území rekultivovaných bez ohledu na jejich budoucí ekologické či produkční funkce. Zde je nutné novelizovat několik zákonů upravujících často protichůdné oblasti lidských aktivit – od těžby nerostných surovin po ochranu přírody a krajiny. Pro samotné těžební firmy tak představují sukcesní plochy riziko. Zvláštní ovšem je, že mimo uhelnou těžbu se sukcese jako rekultivační technika používá běžně – a nevadí to. Navíc firmy by musely měnit svůj zažitý a „léty osvědčený“ styl. Projektovat zarovnanou plochu a výsadbu čehokoli, to svede leckdo a tím menší vzdělání a schopnost myslet je potřeba při realizaci. Pak také stále chybí osvěta odborníků i veřejnosti. Typické a v důsledcích zhoubné je například postižení ideou úrodnosti a lesa. Bude stále zle, dokud bude značná část odborníků i veřejnosti přesvědčena o tom, že čím víc živin do krajiny vpraví, tím lépe bude fungovat a prosperovat, i o tom, že ekologie znamená velkou produkci rostlinné hmoty a že les (tj. hodně stromů vedle sebe) je jediná pravá podoba skutečné přírody.
A chybí vůbec komunikace? Popravdě obvykle ani není s kým mluvit. Odbornost? Podejte důkazy – a my vám je zahodíme. Tvůrci rekultivačních projektů dobře vědí, co by na dosavadních postupech měli změnit. Jen to moc nerealizují, stále totiž jde o toky obrovského množství finančních prostředků ze soukromých i veřejných zdrojů. Práce psané biology dokazují ničení existující nebo potenciální přírody rekultivacemi. Internetově dostupné práce českých autorů, které by jednoznačně dokazovaly ekonomickou i ekologickou efektivitu klasických rekultivací mimo tvorbu městského prostředí, v podstatě neexistují. Ukazuje to, že po odborně podložené kritice nenásleduje stejně podložená obhajoba, stejně jako to, že odbornost (pokud vůbec existuje a je využívána) je skrytá a neprezentuje se.
Jen abychom v příští suplice nezačali být útoční a nedejbože nespravedliví, myslíme si: pokolikáté už. Ale po čtyřiceti letech, kdy příroda a věda stále prohrává s neprůhlednou masou realizátorů, se ukazuje, že je nejvyšší čas na změnu. Během let totiž roste účinnost zásahů a přitom sílí i protitlak vágního prostoru a rumištní složky včetně nových druhových invazí. Nelze už čekat. Sečteno a podtrženo, severočeská rekultivační krajina představuje plýtvání peněz zaštítěné vytrvalou lží o místní ekologii a krásné harmonii člověka a přírody.
Někde už fatální rozvrat hodnot nastává. Často mluvíme s lidmi o nové krajině a jejích proměnách a možnostech. Když se toto povídá třeba v Praze nebo v Pardubicích, obvyklá reakce lidí je, že to tedy není tak strašné – expanze nové krajiny je, zdá se, zákonitý jev, a je na nás, zda a jak si ji budeme kultivovat, aby se nám v ní líbilo. Žijeme v příměstí: místo louky máme vysoký rumištní trávník a místo lesa trapný biokoridor, ale to tak nevadí – stejně se tam dá sáňkovat, chodit na ryngle nebo pouštět draky. Ale tady uprostřed dolů a výsypek to je, zdá se, už jiné. Ujímá se tu mediálně vnucovaný mem (myšlenka, heslo, hláška), že Podkrušnohoří je hnusné a že je třeba zavést pořádek. Ujímá se nevykořenitelný pocit křivdy. Výsledkem je podivné zmatení základních pojmů a hodnot. Máte pravdu, říkají, všechno je tu špatně. Kdo by tu rád bydlel? Krajina, to tady nemáme. My tam ani nechodíme, je to samý venkov a příroda, toho máme po krk – kopřivy, komáři a bezdomovci. Ještě že tu máme aspoň ty rekultivace – až se to tu všechno ještě jednou zlikviduje, snad tu bude pořádek a všude jen okrasný park k rekreaci. Tak ano, vybagrovat znova, vyhnat vše nepřizpůsobivé, a pak vysázet stříbrné smrčky a růže od obzoru k obzoru. Pak to teprve bude hezká Matka Příroda. Od Ústí do Kadaně.
Václav CÍLEK: Revitalizace lomů – principy a návrh metodiky. Ochrana přírody, 1999, roč. 54, č. 3, s. 73 – 76. ISSN 1210-258X.
Tomáš GREMLICA et al: Industriální krajina a její přirozená obnova. Praha: Novela bohemica, 2013. ISBN 978-80-87683-10-1.
Prach, K. et al. (2011). Ecological restoration of central European mining sites: a summary of a multi-site analysis. Landscape Research, 36(2), 263-268
Stejskal J. (2009). Rekultivace aneb jak vyhodit miliardy. Ekolist.cz. www.ekolist.cz/cz/zpravodajstvi/zpravy/rekultivace-aneb-jak-vyhodit-miliardy
Řehounek J. et al. (2010) Ekologická obnova území narušených těžbou nerostných surovin a průmyslovými deponiemi. Calla, České Budějovice. www.calla.cz/piskovny/wordpress/wp-content/uploads/sbornik_internet.pdf
Česká republika patří sice geologicky, petrograficky a mineralogicky k nejzajímavějším zemím v Evropě, avšak praktická využitelnost nalezišť užitkových nerostů je velmi omezená, především vzhledem k rozsahu a kvalitě jejich zásob. Výjimku tvoří pouze černé a zejména hnědé uhlí spolu s lignitem.
Bohatství hnědouhelných a lignitových ložisek je v českých zemích využíváno průmyslovým způsobem již více než 150 let. Celkem na území České republiky evidujeme 11 hnědouhelných a lignitových ložisek, z toho 7 v Čechách a po dvou na Moravě a ve Slezsku. Osm z nich bylo úspěšně těženo a těžba na sedmi ložiscích přečkala i období druhé světové války.
Po roce 1945 však postupně zanikla těžba v chebské pánvi, na ložisku Uhelná na Jesenicku, v jihočeské pánvi, v žitavské pánvi a naposledy v roce 2009 i těžba v jihomoravské lignitové pánvi. Od konce 1. desetiletí 21. století tak má Česká republika k dispozici již jen dvě aktivní hnědouhelné pánve situované pod jižním úbočím krušných hor severozápadních Čech, a to Sokolovskou pánev na Karlovarsku a severočeskou hnědouhelnou pánev v Ústeckém kraji. V období na konci druhé světové války, v roce 1945, bylo v těchto pánvích v provozu celkem 30 hlubinných dolů a 31 převážně malolomových provozů se souhrnnou těžbou 14,1 milionů tun hnědého uhlí.
V době nejvyšších těžeb těchto dvou hnědouhelných revírů, tedy koncem první poloviny 80. let 20. století, vytěžilo 7 hlubinných dolů a 20 převážně již velkolomových provozů v roce 1984 celkem 96,9 milionů tun hnědého uhlí. V sokolovské pánvi dosáhli maximální těžby v roce 1982, kdy se v osmi lomech a jednom hlubinném dole podařilo vytěžit 22 608 milionů tun uhlí. O dva roky se ve statistikách objevuje maximum těžby také v severočeské hnědouhelné pánvi, a to 70,3 milionů tun. Na této těžbě se podílelo 6 hlubinných dolů a 12 lomových provozů. Od počátku pravidelné evidence těžby v roce 1860 do roku 2013, tedy za 154 let, bylo ve dvou podkrušnohorských pánvích vytěženo v souhrnu celkem 5 miliard, 243 milionů a 780 tisíc tun hnědého uhlí, v průměru tedy 34 050 milionů tun ročně.
Od 80. let minulého století tato čísla meziročně trvale klesají. Trend navíc prohloubilo vydání tří vládních usnesení o územně ekologických limitech těžby z roku 1991.
Z báňsko-technických důvodů byla v závěru roku 2011 dočasně zastavena báňská činnost lomu Družba na Sokolovsku. Zásoby tohoto lomu bude možné z převážné části vytěžit až v návaznosti na těžbu dolu Jiří, akciové společnosti Sokolovská uhelná. V Severočeské hnědouhelné pánvi skončil v roce 2013 pravidelnou lomovou těžbu lom Jan Šverma. Poslední český hnědouhelný důl Centrum na Mostecku v Dolním Jiřetíně podal na Obvodní báňský úřad v Mostě žádost o schválení plánu likvidace. Těžba zde skončila v roce 2015.
Pro dlouhodobý vývoj těžby hnědého uhlí v České republice je tak k dispozici pouze pět lomových provozů: Jiří s navazujícím lomem Družba na Sokolovsku, Libouš na Chomutovsku, ČSA a Vršany na Mostecku a Bílina na Teplicku. S výjimkou lomu Vršany byla jejich výhledová těžba, mimo měnící se báňsko-technické podmínky omezena v roce 1991 třemi vládními usneseními o územně-ekologických limitech.
Lze tedy konstatovat, že hnědouhelné lomové provozy se nacházejí v závěrečné fázi dotěžování. Kritická je situace zejména na lomu ČSA. V roce 2016 byl odstaven z provozu poslední skrývkový těžební stroj a těžba uhlí na úrovni zhruba 3,0 milionů tun poběží pouze do roku 2024. Za kritický lze považovat i stav zásob samotného lomu Jiří na Sokolovsku. Dosahuje již jen 12 % celkem vytěžitelných zásob jeho dolového pole.
Lomy Severočeských dolů končí s těžbou v limitech na začátku nebo v průběhu druhé poloviny 30. let. 21. století, a to v období dvou až tří let před dotěžením vždy s poklesem těžby pod běžnou úroveň.
Pouze lom Vršany má k dispozici stále ještě více než 50 % veškerých vytěžitelných zásob v jeho výhledových dolových polích a zajištěnou životnost až do poloviny 50. let 21. století. Těžební společnost Vršanská uhelná však musí zajistit přeložku liniových staveb v dočasném koridoru Komořany – Hořany – Bylany, stanoveného vládním nařízením č. 1077/6356 z 21. 12. 1963 pro ochranu porubních produktovodů, elektrického vedení nízkého a vysokého napětí a silniční spojky Komořany – Čepirohy mezi silnicemi č. I/13 a I/27. Dle vládního nařízení je v tomto koridoru o rozloze 4,2 km2 vázáno 129,9 milionů tun bilančních zásob hnědého uhlí.
V závislosti na existenci Územně-ekologických limitů tak poklesla těžba hnědého uhlí v severozápadních Čechách pod 40 milionů tun v roce 2015, poklesne pod 30, v roce 2020, pod 20 po roce 2030 a pod 10 milionů tun v roce 2037. Půjde pouze o těžbu v povrchových lomech.
Alespoň část zásob vázaných vně Územně-ekologických limitů v Severočeské hnědouhelné pánvi je z báňsko-technického a ekonomického hlediska považováno za reálně využitelné (zhruba necelých 40 %, tedy něco málo přes 1,3 miliardy tun). Jde především o zásoby v platných dobývacích prostorech, situované v přímém předpolí konečné horní hrany lomů ČSA a Bílina v rámci územně-ekologických limitů. U lomu ČSA bylo na hlavní porubní frontě dosaženo hranic územně-ekologických limitů již koncem 90. let 20. století a lom dotěžuje jednak uhelné zásoby zvyšováním strmosti svahu, jednak zbytkové zásoby v dolovém poli bývalého lomu Obránců míru, přikryté vnitřní výsypkou. Při snižujících se těžbách vytěží tyto zásoby během osmi let, ukončí činnost v roce 2024 a prostor lomu bude rekultivován zaplavením.
Rozdílnost názorů na potřebný a možný vývoj těžby domácího hnědého uhlí vyvolala zejména obavy o zajištění „teplého“ uhlí pro centrální teplárny z dlouhodobého pohledu. Proto po mnohaletém odkladu přistoupila vláda České republiky k přehodnocení platnosti územně ekologických limitů vyhlášených v roce 1991. Dne 19. října 2015 bylo vydáno nové vládní usnesení č. 827/2015 o územně-ekologických limitech na Bílinsku. Doporučilo zejména:
Důsledky doporučení tohoto vládního usnesení o územně ekologických limitech z podzimu roku 2015 se dají shrnout asi takto: pro lom Bílina se uvolňuje k těžbě minimálně 100 až 104 milionů tun ověřených zásob vysoké kvality (výhřevnost cca 14,5 MJ/kg) v území mezi konečnou horní hranou lomu dle vládního usnesení č. 1178/2008 a linií, která ochraňuje v 500 metrové vzdálenosti východní okraj intravilánu obce Mariánské Radčice. Různé materiály udávají rozdílné názory na množství vytěžitelných zásob uvolněných prolomením limitů v předpolí lomu Bílina, a to od 100 do 150 milionů tun.
Srovnejte s 80 let starou statistikou
Složitější je přitom situace v případě lomu ČSA. Přechod těžby z území první etapy do prostoru druhé etapy rozvoje tohoto lomu by byl spojen s potřebou vytvoření dostatečného časového předstihu skrývky nadloží před těžbou uhlí, takže těžby na předpokládané úrovni 5 milionů tun ročně se dosáhne nejdříve v roce 2028. To ovšem za předpokladu, že povolení k další těžbě získá Severní energetická pro lom ČSA nejpozději v letech 2017-2018. Jinak hrozí přerušení těžby, spojené s vytvářením nového pracovního svahu v pozdější době.
V území druhé etapy rozvoje lomu ČSA je k dispozici 287 mil tun vytěžitelných zásob s maximální výhřevností Qir = 17,41 MJ/kg. K jejich odkrytí bude potřeba nejenom postupně skrýt 1,3 miliardy m3 nadložních zemin (příkryvný poměr 4,56 m3 /t1), ale zejména přemístit obyvatelstvo města Horní Jiřetín a osady Černice.
Při rozhodování o eventuálním zachování územně-ekologických limitů z roku 1991 trvale beze změny je třeba vzít na vědomí, že eventuelní exploatace druhé etapy rozvoje lomu ČSA umožňuje navazující vytěžení kvalitních uhelných zásob téměř půl miliardy tun hnědého uhlí s výhřevností Qir=15 MJ/kg) v pilíři areálu chemických závodů v Záluží (třetí etapa) a pod Kopistskou výsypkou (čtvrtá etapa).
Při rozhodnutí o uvolnění zásob druhé etapy k těžbě lze považovat pokračující těžbu za reálnou, dokonce za vhodnou pro odtěžení kontaminovaného podzákladí zálužských chemických závodů výhodnějším báňským způsobem, které budou mít v období po roce 2060 (ukončení skrývky druhé etapy), tedy po 120 letech provozu, jen velmi těžko k dispozici dostatek ropy pro svoje chemické provozy.
Je třeba vzít na vědomí, že obě podkrušnohorské hnědouhelné pánve se nacházejí v závěrečné fázi vytěžování, a že současné spory o zachování či uvolnění limitů mohou prodloužit životnost těžby o celá desetiletí, anebo vést k definitivní ztrátě vytěžitelných zásob hnědého uhlí vysoké kvality vně územně ekologických limitů. A to zejména v předpolí lomů ČSA v rámci první a druhé fáze jejich uvolnění, protože neexistuje možnost opravného rozhodování někdy v pozdější době.
Současná situace ve světě, kdy se energetické zdroje již staly nástrojem geopolitických bojů, by pro nás mělo být dostatečným varováním, abychom své strategické zásoby hnědého uhlí definitivně neodepsali.
Naopak bychom měli zachovat těžební schopnost a mít tak do budoucna možnost se rozhodnout, jakým způsobem toho nerostné bohatství našeho státu využijeme. Jestli to bude v ekologicky vysoce bezpečných zdrojích na výrobu elektřiny, pro zabezpečení strategické bezpečnosti v dodávkách tepla, nebo při chemickém využití v průmyslu ať rozhodnou budoucí strategické zájmy našeho státu.
Okolní země, disponující významnými zásobami uhlí, které tvoří stále páteř jejich energetik – jako je zejména Polsko a Německo zatím od uhlí ze strategických, bezpečnostních i ekonomických důvodů také neustupují.
Jaká je tedy budoucnost a role klasické „uhelné” energetiky v ČR, tvořící významnou část našeho energetického mixu? Je zásadní jak při výrobě elektřiny, tak při zásobování obyvatelstva teplem. Její podíl bude postupně klesat, ale nedomnívám se, že to bude v příštích letech nějakým závratným tempem. Ceny elektřiny jsou s výjimkou letošní zimy dlouhodobě na nízké úrovni a ekonomika výroby je alespoň mírně zisková právě při výrobě z domácího uhlí. Konkurenceschopnost ceny tepla z tepláren je oproti decentrálním plynovým kotelnám napříč republikou podstatně vyšší opět při výrobě z hnědého uhlí. Zemní plyn musíme dovážet a paroplynové elektrárny jsou většinou ztrátové. Pádných důvodů pro další využívání domácího uhlí je tedy dostatek.
Když si uvědomíme, že důležitou otázkou pro ČR je energetická bezpečnost a soběstačnost, můžeme se ptát, jak do tohoto schématu zapadá budoucnost bez uhlí? Kolem roku 2070 si dovedu českou energetiku bez uhlí skutečně představit. Technologický rozvoj přinese jistě nové směry vývoje, obnovitelné zdroje energie se možná opravdu stanou konkurenceschopnými i bez dotací, postaví se mohutné přenosové trasy od větrných farem do míst spotřeby, budou levné baterie, chytré sítě… Ale v horizontu dvou desetiletí je to nesmysl. Letošní zima jasně ukázala, že když skutečně mrzne a nefouká, tak nám obnovitelné zdroje energie nejsou nic platné a uhelná energetika plus jádro je pilířem stability a bezpečnosti dodávek. Tak to bude muset ještě dlouho zůstat, neboť rozvoj obnovitelných zdrojů energie je u nás limitovaný přírodními podmínkami. A je to navíc scénář velmi drahý, na který si budeme nejprve muset zajistit prostředky. Odkud je vzít nám zatím ještě nikdo nevysvětlil.
Jak Vesmír odhadoval budoucnost uhlí v roce 1957
Jedním z převládajících ekonomických trendů současnosti je přechod od ekonomiky orientované na průmysl směrem ke službám. S pojmem deindustrializace souvisí také ekonomická transformace starých průmyslových center. Mnoho z nich bylo v minulosti spojeno s těžbou nerostných surovin. Podobným příkladem je i Česká republika, která se potýká s útlumem těžby uhlí. Konkrétně jde o dva regiony, a to oblast severních Čech s těžbou hnědého uhlí a oblast Ostravska s těžbou černého uhlí. Útlum těžby uhlí se nejvíce projevil v ostravské aglomeraci.
Typickými příklady starých průmyslových center, ve kterých prošel těžební průmysl transformací, jsou Velká Británie a Belgie. V obou zemích už těžba definitivně ustala. Existují však jiné země, v nichž byla těžba také utlumena, avšak produkce uhlí stále pokračuje. Jde kupříkladu o Německo a Polsko.
Ve Velké Británii podobně jako v jiných zemích západní Evropy začal útlum těžby černého uhlí již v 60. letech 20. století. Důležitým milníkem se stal rok 1965, kdy byl vydán dokument regulující množství vládních dotací plynoucích do produkce uhlí. Největší zlom však přišel s nástupem Margaret Thatcherové na místo předsedkyně vlády. Jedním z hlavních cílů její politiky bylo uzavírání nerentabilních dolů. V důsledku toho značně stoupl počet nezaměstnaných a projevů jejich nespokojenosti. Protesty propuštěných horníků vyvrcholily v roce 1984 velkou hornickou stávkou. Uhelný průmysl pak prošel celkovou privatizací, kdy následovalo postupné zavírání černouhelných dolů. Poslední hlubinný důl ukončil činnost v roce 2015. Velkým problémem útlumu těžby byla nedostatečná pozornost věnovaná podpoře ekonomiky těžebních oblastí. Následkem toho nastalo zvyšování ekonomických rozdílů mezi regiony severní a jižní Anglie, v nichž mimo jiné prudce vzrostla nezaměstnanost, nastal nedostatek kvalifikované pracovní síly a klesla podpora vědy a výzkumu.
Ve stejné době jako ve Velké Británii odstartoval útlum také v Belgii. Na rozdíl od britské restrukturalizace se však belgická potýkala s řadou jiných problémů. Jedním z nich byl sporu Vlámů a Valonů o zavírání nerentabilních dolů, který vyvrcholil v roce 1966 stávkou horníků. Důsledkem bylo vydání vládní dohody o tvorbě nových pracovních míst jako kompenzaci za uzavřené doly. Vláda se navíc zavázala k dotování ztrátových dolů po dobu 30 let. Dohoda způsobila řadu ekonomických těžkostí. Pozornost vlády se zaměřila na tvorbu podpůrných programů, jejichž cílem bylo zmírnit ekonomické problémy. Bývalí horníci se postupně rekvalifikovali, vznikala nová pracovní místa. Během 80. a 90. let 20. století postupně ustala veškerá těžební činnost, chod podpůrných programů však byl narušen mnohem dříve kvůli politickým bojům mezi Vlámy a Valony.
Zvláštním případem byl útlum těžby uhlí v bývalé Německé demokratické republice. Do roku 1989 byla považována za jednoho z nejvýznamnějších producentů lignitu. Situace se však změnila v 90. letech 20. století, po opětovném sjednocení Německa. Východní část země nebyla schopna konkurovat vyspělé ekonomice části západní, což vedlo k řadě ekonomických obtíží. Ekonomika východních oblastí proto byla za významné finanční pomoci ze strany západu Německa transformována a hornictví masově restrukturalizováno. Využívalo se při tom západoněmeckých zkušeností z předchozích úspěšných metod útlumu těžby. Šlo především o regionální rozvoj oblastí postižených těžbou, výstavbu technologických a inovačních center či volnočasových parků. Tyto aktivity navíc vedly ke vzniku nových pracovních příležitostí pro bývalé horníky.
V  Česku žilo počátkem roku 2015 pravděpodobně téměř 153 tisíc lidí s demencí, o 10 tisíc lidí více než v roce 2013.
Situaci ve společnosti, vývoj do budoucna a stav péče o pacienty mapuje čerstvá Zpráva o stavu demence v ČR, kterou vydala Česká alzheimerovská společnost. Připravenost české společnosti na nárůst počtu lidí s neurogenerativními chorobami komentuje pro Vesmír jedna z autorek zprávy Martina Mátlová.
Demence začíná zpravidla pozvolna. Nejdříve se u nemocného zhoršuje krátkodobá paměť a není schopen se postarat o některé věci v domácnosti. Později má nemocný čím dál větší problémy s vyjadřováním, rozhodováním, nedokončuje myšlenky, je dezorientovaný. Mění se celá jeho osobnost. V posledních stádiích nemoci už vůbec není schopen se sám o sebe postarat.
Demence má mnoho příčin, tou nejčastější je Alzheimerova choroba. Choroba, kterou nikdo na světě neumí vyléčit, neboť i její příčiny jsou dosud neznámé a snahy o nalezení léku se tak zatím míjí účinkem, přes soustředěné úsilí vědců po celém světě. Průběh nemoci lze pouze zpomalit nasazením léků, tzv. kognitiv.
Že jde o palčivý problém, dokládají světová čísla: Podle Alzheimer’s Disease International (ADI)  žilo v roce 2015 na celém světě odhadem 46,8 miliónu  lidí s demencí. Tito pacienti mají naději dožití 7 až 10 let po zjištění diagnózy. Počet lidí s demencí se přitom nejspíš během dvaceti let zdvojnásobí – v roce 2030 bude na Zemi žít 74,7 miliónu lidí s demencí (podle Světové zdravotnické organizace bude toto číslo vyšší – 75,6 miliónu lidí) a v roce 2050 dokonce 131,5 miliónu lidí s demencí (podle WHO 135,5 miliónu). Zátěž pro zdravotnický systém, rodiny, celou společnost bude enormní.
Jak jsme na tom my a jak jsme připraveni čelit nárůstu nemocných?
Většina lidí s demencí (58 %) žije ve státech méně rozvinutých či státech se středními příjmy. Dostupná srovnání organizace ADI ukazují, že ve střední Evropě (kam patří ČR), je zastoupení lidí s demencí nižší, než je průměr jinde na světě. Také při podrobnějším pohledu na evropský kontinent a členské státy EU je možné konstatovat, že země, které přistoupily do Unie společně s námi v roce 2004, vykazují nižší obecné rozšíření (prevalenci) demence, než je průměr Evropské unie.
Demencí trpí necelá dvě procenta Evropanů. Zatímco v roce 2004 byl podíl lidí s demencí v Česku 1,39 %, o pouhý rok později už 1,45 %, v roce 2015 pak 1,48 %. Rozdíly v EU jsou poměrně velké, nejvíce zatížená Itálie má dvojnásobnou prevalenci demence než například Kypr.
Pokud bychom na tom byli jako Itálie, nežilo by v ČR 156 tisíc, ale téměř 220 tisíc lidí s demencí. Průměrná evropská prevalence by v podmínkách ČR znamenala přibližně 163 tisíc obyvatel s demencí. Naše věková struktura a s tím také předpokládaný počet lidí s demencí se přibližuje evropskému průměru, počet nemocných bude dále narůstat.
Počty českých nemocných jsou však pouze odhadem, jejich reálný počet odborníci neznají. Zdaleka ne všichni lidé s demencí mají nemoc diagnostikovanou, i v nejvyspělejších státech je diagnostikována pouze přibližně polovina lidí (ve státech méně rozvinutých či státech se středními příjmy je to pak méně než 10 procent.
Na základě zahraničních prevalenčních studií je tak možné pro rok 2015 odhadnout počet lidí s demencí v České republice na 155,9 tisíc, z toho více než dvě třetiny pacientů představují ženy. Dle těchto odhadů žije u nás s demencí 50,9 tisíce mužů a 105 tisíc žen.
Riziko vzniku demence narůstá s věkem. Zlom nastává v důchodovém věku, kdy se s každým přibývajícím rokem výskyt demence zvyšuje, nejvíce ve věkových skupinách nad 80 let. Z tisíce žen ve věku 30–59 let trpí demencí pravděpodobně téměř 1 žena, z tisíce mužů ve stejném věku pak téměř 2 muži.
Zatímco do 65 let věku trpí demencí každý 866., nad 65 let je to každý 13. V případě nejvyšších věkových kategorií nad 80 let věku pak každý pátý, nad 90 let pak dokonce téměř každý druhý. Ve vyšších věkových kategoriích přitom ženy trpí demencí výrazně častěji než muži.
Tolik statistika. To, co odborníky v geriatiri (pacienty, postižené rodiny) trápí, je stav zdravotní a sociální péče. Péče o lidi s demencí se odehrává v navzájem oddělených a i přes nesčetné pokusy dosud stále nepropojených sektorech. Část je poskytována prostřednictvím systému zdravotnictví, část prostřednictvím sociálních služeb. Podstatnou část služeb zajišťují na neformální bázi rodinní příslušníci a další pečovatelé v domácnostech. O této oblasti přitom nevíme téměř nic. Okrajová část je pak předmětem komerčního zájmu v rámci šedé ekonomiky, patří sem třeba služby hotelového typu nabízené seniorům bez oprávnění poskytovat sociální služby.
Zatímco v sousedním Německu jsou služby poskytovány 26 procentům osob trpících demencí a ve Francii pak každému druhému, v Česku odborníci odhadují podíl pokryté populace na necelých deset procent nemocných. Pokud bychom chtěli v České republice nabízet obdobný  objem služeb, jako je tomu průměrně v Evropě, museli bychom stávající kapacity ztrojnásobit.
Lidé s demencí vyžadují náročnou a nákladnou péči, což znamená značné zatížení veřejných i soukromých rozpočtů.
Náklady společnosti na řešení problémů spojených s demencí jsou odhadovány v průměru na 1 % HDP (v méně rozvinutých zemích je toto číslo nižší – 0,4 %,  v nejvyspělejších státech pak vyšší – 1,24 %). Budeme-li vycházet  z průměru, představovaly v roce 2015 náklady společnosti na řešení  problémů spojených s demencí 44,7 miliard korun.
Celkové náklady na Alzheimerovu nemoc a obdobná onemocnění byly v rámci dvaceti sedmi států Evropské unie v roce 2005 odhadnuty na 130 miliard Euro za rok. Celosvětové náklady spojené s demencí jsou pak organizací Alzheimer’s Disease International aktuálně odhadovány na 818 miliard amerických dolarů. Projekce této organizace přitom ukazují, že do roku 2018 tyto náklady vzrostou na 1 bilión amerických dolarů a do roku 2030 na 2 bilióny amerických dolarů.
Chátrání paměti můžeme čelit dříve, než se její přirozený úbytek změní v chorobný. Neurodegenerativní choroby, včetně Alzheimerovy neumíme vyléčit, ale jejich nástup můžeme oddálit a zpomalovat.
„Stáří, k jehož výrazným příznakům patří úbytek paměti, není nemoc,“ říká zdánlivě optimisticky docent Roman Jirák z gerontopsychiatrického oddělení Psychiatrické kliniky Všeobecné fakultní nemocnice. Zdánlivě proto, že k tomuto procesu dochází sice přirozeně, fyziologicky, nicméně přináší problémy a může být předzvěstí různých typů demence, které pak přinášejí potíže větší.
Optimismus je nicméně také namístě – při dostatečné aktivitě mozku a dostatku podnětů a cvičení lze chátrání paměti výrazně zpomalovat. Další nadějí je věda, v četných výzkumech na celém světě se hledá vhodná léčba, které by choré stárnutí zastavila či zpomalila.
„Schopnost mozku vytvářet nové neurony a nové spoje si uchováváme i v pozdním věku, byť v omezenější míře. Ale při nedostatku podnětů, tedy vytváření nových synapsí, dochází k takovému úbytku neuronů, který novotvorba nestačí zvládnout,“ vysvětluje docent Jirák. Při takzvaném zdravém stárnutí, tedy dostatku stimulů, případně paměťovém tréninku, odeznívá paměť pomaleji, i když vybavování mnohdy trvá déle.
To vše souvisí i s tím, že paměť nemá v mozku „své“ jednotné centrum. Aby fungovala, musí být provázaná se smyslovými i dalšími mozkovými centry, takže bez potřebných synapsí a obnovy neuronů, jinak řečeno adekvátní plasticity mozku, je paměť odkázána k postupné zkáze.
Závažné poruchy paměti bývají důsledkem neurodegenerace, tedy celé kaskády neurodegenerativních procesů, které plasticitu mozku omezují. „Mezi ně patří uvolnění volných radikálů, vznik zánětlivých procesů, pokles produkce růstových faktorů, které si mozek sám vytváří, porucha neuronového metabolismu i patologická přeměna a ukládání různých proteinů a řada dalších jevů,“ vysvětluje Roman Jirák.
Lidský mozek obsahuje asi 50–100 miliard neuronů. Mezi nimi existuje až biliarda synaptických spojení. Jakkoli jsou to čísla extrémně vysoká, jejich výraznější snížení­ bez náhrady paměť nezanedbatelně poškodí.
Vše právě řečené si zaslouží vsuvku, týkající se vědeckého pokroku v této oblasti: Přesvědčení, že poškozené nebo odumřelé mozkové buňky nelze nahradit, že mozek nedokáže měnit svou strukturu a najít novou cestu k fungování, platil v odborných kruzích až do šedesátých let 20. století. Teprve tehdy vědci dospěli k řadě objevů, z nichž vyplynulo, že nové neurony a spoje se vytvářejí neustále, že struktura mozku se adaptuje a mění s každou další aktivitou. Výzkum ukázal i to, že si mozek umí poradit se selháním určité části tím, že její úlohu dokáží převzít jiné části. Tehdy vznikl již zmíněný termín „neuroplasticita“.
Půjdeme-li ještě o něco dál do minulosti, zmiňme jednoho z amerických zakladatelů behaviorismu, Edwarda Thorndika (tato role je mu připisována, i když začal se svými výzkumy dříve, než vznikl samotný pojem behaviorismus; v roce 1912 byl zvolen prezidentem Americké psychologické asociace). Thorndike se zabýval i pamětí. Ale své pokusy prováděl především na zvířatech a mechanické aplikování výsledků na člověka je z dnešního hlediska nedostačující, byť se pokusy na zvířatech v rámci výzkumů paměti stále provádějí.
Thorndike tvrdil, že stejně jako zvířata si uchováváme v paměti to, co je důležité, prospěšné, užitečné, co vede k úspěchu. Ve skutečnosti mnozí lidé ve stáří, v důsledku demence a jiných mozkových poruch, zapomínají základní věci, nezbytné pro jejich soběstačnost, v extrémních důsledcích až pro zachování vlastního života. Naopak si pamatují říkanky, písničky, dávné vzpomínky. Věci pro aktuální situace zcela nedůležité, neprospěšné, neužitečné… Proč tomu tak je? A je to opravdu zcela nedůležité, neprospěšné, neužitečné?
Odpovědí je, že různé typy paměti mají různý sklon podléhat odumírání. I jen opakování oněch zdánlivě neužitečných paměťových spojů je součástí tréninku paměti a prevencí proti jejímu zbytečně rychlému chátrání.
Mluvíme-li o paměti krátkodobé a dlouhodobé, i řada z nás už možná poznala na vlastní kůži, že dříve nastávají problémy s pamětí krátkodobou. Stejně tak tomu je u lidí, kteří jsou na pokraji medicínsky diagnostikovatelné poruchy paměti nebo se již ocitli za touto hranicí.
Paradoxně si pamatují písničky, básničky, oblíbené obrazy, fotografie… „Jsou to již pevně zafixované spoje, které odolávají většině ´sousedních´ degenerativních procesů,“ vysvětluje gerontopsychiatr Roman Jirák. Přitom, v pokročilejším stadiu úbytku paměti, si nevybaví „co jsem to vlastně včera dělal(a), co jsem zažil(a), co jsem slíbil(a), kam jsem co odložil(a)…“
V rámci odbornějšího členění se rozlišuje paměť sémantická, epizodická, procedurální neboli úkolová (složky dlouhodobé paměti), pracovní, exekutivní.
Právě ze sémantické paměti (není vázána na prostor a čas tak jako paměť epizodická, obsahuje obecné znalosti a vztahy mezi nimi) vychází schopnost uchovat si dávno zafixované písničky, básničky, některé vzpomínky. Na ní staví většina terapií a povzbuzovat sémantickou paměť postižených je doporučováno i v domácí péči.
Jak říká Roman Jirák, stačí na první pohled elementární aktivity: Prohlížení fotografií a vybavování souvislostí, prohlížení knížek nebo třeba bavit se o tom, co včera vysílali v televizi. Sémantická paměť zůstává jakýmsi paměťovým těžištěm a základem pro boj proti úpadku paměti jako celku.
Naopak nejčastěji nám nejdříve odchází paměť epizodická – vzpomínky na konkrétní události v určité době, prostoru, jejich objektivní detaily včetně vývoje vztahů. Tak tomu bývá např. u Alzheimerovy choroby.
Velmi závažné je narušení paměti procedurální, paměť pro úkony a dovednosti, neboť její poškození vede ke ztrátě schopnosti vykonávat každodenní, celoživotně zažité úkony. Dotyčný najednou neví, jak řídit auto, byť ho donedávna bez problémů řídil, jak zapnout televizi, jak si ohřát večeři… Taková porucha paměti předznamenává začátek nebo již rozvinutou demenci.
Fáze a typy poškození paměti lze určit různými metodami, ale často se i odborníci mýlí v tom, nakolik je handicap závažný, nakolik je možné ho mírnit a degenerativní proces zpomalovat.
Demence vesměs spočívá v poruše více paměťových sfér – zejména u Alzheimerovy choroby odchází paměť epizodická, v pozdějších stadiích sémantická i procedurální, navíc je poškozena i pozornost, orientace a další kognitivní funkce.
Kombinace behaviorálních a psychologických příznaků je pro odborníky ve většině kauz snadno rozpoznatelná. Podobně jako u jiných typů demencí postižení zapomínají nejprve složitější úkoly, nakonec i každodenně zažité procesy jako obléknout se, ustlat, nakoupit si.
Ať už se jedná o „alzheimera“, nebo jiné demence, včetně tzv. vaskulární, alkoholové nebo v důsledku jakékoli závislosti, některé průvodní potíže mají společné. „Pacienti často nadužívají sedativa, hypnotika… Někdy naopak, i když by jim ve stanovené míře mohla pomoct, si medikaci zapomínají brát. Často dochází i k poruchám cyklu bdění a spánek, stravovacích návyků – někteří lidé se přejídají, někteří zapomínají se alespoň minimálně najíst, výjimkou nejsou emocionální excesy,“ shrnuje syndromy demencí gerontopsychiatr Jirák.
Mezifází mezi přirozeným a zdravým stárnutím, kterému se omezování paměti nevyhne, a těžkými demencemi s výše uvedenými příznaky se nachází tzv. mírná kognitivní porucha (MCI – mild cognitive impairment). Při ní nervové buňky ubývají extrémně rychle, přestávají fungovat, nevytvářejí se nové synapse, celkově se tedy snižuje neuroplasticita mozku. Pacienti mají subjektivní i objektivně měřitelné poruchy paměti, nedosahují však stupně demence, mají zachovány aktivity denního života, jsou soběstační.
U mírné kognitivní poruchy může dojít i k poškození pozornosti, orientace, schopnosti si plánovat i dalších kognitivních funkcí. „Většinou tento klinický obraz představuje prodromální (soubor nespecifických příznaků ohlašující příchod nemoci, pozn. red.) stadium demence – někdy toto stadium nepokračuje, častěji však do demence přechází,“ říká docent Jirák.
Na první pohled to zní trochu paradoxně. „Lidé, jejichž kognitivní funkce celkově nejsou ještě příliš poškozeny, si subjektivně uvědomují svůj stav ohledně chátrající paměti, což často vede k depresím, a v důsledku často k celkovému zhoršení jejich stavu. Pak je zapotřebí, aby lékař odhadl, jaká antidepresiva a v jakém množství ordinovat. A posoudit situaci jak pacienta, tak jeho blízkých, pokud není hospitalizován. Nesprávné užívání jakýchkoli léků může způsobit více škod než užitku,“ upozorňuje Jirák.
Jak dodává, týká se to často osob po mozkových příhodách, infarktech či jiných cévních poškození. Na rozdíl od „alzheimera“ si právě postižení s vaskulární demencí vesměs situaci dlouhodobě uvědomují, trpí poruchami více složek paměti. „Nejde jen o neblahý psychologický efekt, po vaskulární příhodě se může v mozku začít vytvářet zárodek rizika směřujícího k demenci.“
Jak Roman Jirák dodává, dopady jsou logicky menší u lidí s vyšším IQ, kde úpadek kognitivních funkcí není ve výsledku tak markantní, jako u lidí s nižší inteligencí, kteří se do demence propadnou snáze a rychleji.
Výzkum a hledání léků proti ztrátě paměti a demencím intenzivně probíhají zhruba poslední dvě desetiletí. „Ne že by se všechny zcela míjely úspěchem, ale problémem je řada vedlejších účinků,“ přibližuje aktuální výzkumy docent Jirák.
Výzkum se zaměřuje především na Alzheimerovu chorobu a jiné neurodegenerativní poruchy, na léky, které by bránily například úbytku acetylcholinu v mozku (jeden z nejdůležitějších neuropřenašečů, který ovládá vylučování mnoha dalších neurotransmiterů jako glutamát, glycin, dopamin). Právě porucha acetylcholinových drah v mozku je cestou k Alzheimerově chorobě a rozpadu osobnosti.
Již dnes se v praxi používají různé formy léku memantin. „Působí přes systém excitačních aminokyselin a omezuje vstup vápníku do nervových buněk. Ten je sice potřebný, ale u alzheimera je vápníku nadmíru, takže působí toxicky. Hlavně se memantin musí nasadit včas, ale i tak nemoc jen zmírní, ale nevyléčí,“ zdůrazňuje gerontopsychiatr.
Řada výzkumů se zaměřuje i dalším směrem, například na vakcíny zaměřené proti ničivým proteinům (v mozku pacientů s Alzheimerovou chorobou se nacházejí bílkovinné plaky, toxické pro neurony. Hlavní složkou těchto senilních plaků a neurofibrilárních klubek je bílkovina beta amyloid). Podstatou vědeckého tápání je fakt, že dosud nejsou známy jednoznačné příčiny této choroby, tudíž není k dispozici kauzální léčba.
Důležitou, podstatnou součástí obrany proti chátrání paměti, v horším případě proti demencím, tak zůstává správný, preventivní přístup k vlastnímu zdraví. K potížím, jež se mohou na poruchách paměti rovněž podílet, patří zejména vysoký tlak nebo cukrovka. Důležitým ochranným faktorem je tak i tělesná kondice, správná životospráva.
„Stále opakuji: Duševní aktivita, dostatek podnětů je asi nejpodstatnější. Po odchodu do důchodu často dochází ke zhoršení stavu. Nikoli kvůli zdravotním dispozicím, ale v důsledku omezení mozkových aktivit. Trénink paměti a neustálá reedukace jsou nutné,“ vrací se gerontropsychiatr Jirák ke své úvodní zásadě.
To vše, je-li naplněno, skýtá naději a optimističtější pohled na stáří. Díky tomuto optimismu a množství případů, kdy se podaří degenerativní proces zpomalit nebo pozastavit, docent Jirák nikdy neuvažoval o jiné cestě lékaře, než je gerontopsychiatrie.
Zároveň jeho motto zní: „Nejúčinnějším ochráncem proti úbytku paměti a demencím je celoživotní učení. V každém věku, v stadiu se vyplatí jakákoli forma tréninku paměti“.
Tím se dostáváme k psychologickým metodám boje se ztrátou paměti. Na gerontopsychiatrii Psychiatrické kliniky VFN je vedou zejména fyzioterapeuti a ergoterapeuti.
Doc. MUDr. Roman Jirák, CSc. (*1943)
po absolvování studia lékařství byl jednoznačně rozhodnut zaměřit se na gerontopsychiatrii, ačkoli na počátku kariéry se věnoval též fenoménu stresu a jeho psychologickým a psychiatrickým důsledkům. Na Psychiatrické klinice 1. LF UK a VFN Praha působí od roku 1969. Zabývá se zejména demencí, farmakoterapií organických psychosyndromů a poruchami paměti.
Ani ve stáří není pozdě. „Téměř všichni naši klienti bez ohledu na věk dosáhnou při tréninku úspěchů, nad nimiž žasnou oni sami i jejich okolí,“ říká Dana Steinová, předsedkyně České společnosti pro trénování paměti a mozkový jogging.
Podstatně důležitější než ono „žasnutí“ je podle Dany Steinové fakt, že se dotyčným zvýší sebevědomí. Česká verze trénování paměti právě na tento aspekt velmi důsledně dbá, a právě proto se stala celosvětově vyhledávanou – Dana Steinová učila trénovat paměť ve Spojených státech i řadě evropských či exotických zemí. V době našeho rozhovoru se chystala na Mauricius.
Byť se zaměřuje především na seniory, metoda je učena i zájemcům všeho věku.
Česká škola trénování paměti je vyhledávaná i v zahraničí. V čem je tak unikátní? „Základ je všude stejný. Vychází z mnemotechnických pomůcek, za něž vděčíme starým Řekům. Ti ale netušili, čeho všeho lze jejich prostřednictvím dosáhnout, jaký to bude přínos v době o tolik pozdější,“ vysvětluje Dana Steinová. „My ale víc než kdekoli jinde důsledně trváme na motivujícím, povzbuzujícím, pozitivním přístupu trenérů. Na posilování sebevědomí klientů, což jim snáze otevírá cestu k dobrým výsledkům a zpětně zase zvyšuje sebevědomí, posiluje pocit vlastní důstojnosti, soběstačnosti. A úspěchy většinou s překvapením přijímá i jejich okolí, pohlíží na seniory s větším respektem, obdivuje, co všechno si lidé, které považovali za odepsané, dokážou zapamatovat.“
Dana Steinová rovněž obecně nedoporučuje trenérům, aby se snažili před tréninkem klienty diagnostikovat, i kdyby k tomu byli profesně vyškoleni (jsou to zejména psychologové nebo psychiatři). Zkušenost totiž říká, že právě znalost diagnózy by mohla být v tréninku limitujícím faktorem. „Buďte proto víc iracionální a budete překvapeni, že klient má mnohdy na víc, než byste z odborného hlediska očekávali, radím stávajícím i budoucím kolegům.“
S pomocí paměťových technik si lze zapamatovat poměrně snadno a bez velké námahy i to, co leckdo považuje za nezapamatovatelné. A to u lidí různého věku, inteligence, jiných typů schopností a handicapů.
„Bohužel málokdo ví, že již dříve, než se skutečné problémy s pamětí projeví, si můžeme, řekněme, vytvářet jakousi kognitivní rezervu. Třeba ve třiceti. Proto stále opakuji, jak je trénink důležitý.“
Účastníci kurzů si sami určují témata, která je zajímají. Dobrodružstvím pro ně je výmýšlení kombinace různých mnemotechnik, která vede ke kýženému cíli.
„A využívání mnemotechnických pomůcek celkově povzbuzuje mozkovou činnost. Včetně toho, že aktivizuje obě hemisféry, jejich součinnost,“ zdůrazňuje Dana Steinová.
Dana Steinová nezavrhuje ani jiné postupy, jak si procvičovat paměť. Zdravý životní styl bohatý na mentální podněty, fyzickou aktivitu, společenský kontakt a zdravou stravu je základním předpokladem dobře fungující paměti. Také doporučuje jednoduchou techniku, s níž má u klientů rovněž dobré zkušenosti: Denně si pozorně přečíst nějaký článek z novin. Po přečtení se pokusit ho doslova přepsat. „Pokud se takto trénuje denně, postupně se mohou používat delší a delší texty a časem se začne zlepšovat nejen paměť, ale i koncentrace.“
Odborné pojetí tréninku paměti je dosti mladý obor. Jako první se kognitivnímu tréninku začali věnovat Němci koncem osmdesátých let minulého století a v roce 1987 založili první svaz trenérů paměti, s nímž Dana Steinová později začala spolupracovat.
Dnes mnoho zemí s tréninkem paměti teprve začíná. Zahraniční experti jsou tudíž vítáni.
Možná stojí za zmínku, jak se vlastně ona sama k tomuto oboru dostala a jakých rolí se v té souvislosti ujala, jaké instituce založila.
Inženýrský titul není pro tento obor zcela typický. Ačkoli, jak sama říká, dnes se trenéry paměti stávají lidé z rozmanitého prostředí, nejrůznějšího zaměření. A tak i Danu Steinovou osud a zájmy vedly po studiu VŠE zcela jiným směrem.
Od roku 1991 působila v EURAG (European Federation of Older Persons), kde se dnes působí ve funkci generálního sekretáře. V roce 1993 ji kolega Karel Marquardt, tehdejší předseda sociálního výboru Rady Evropy, pozval na Evropské symposium o trénování paměti.
„Tam jsem se setkala s belgickou psycholožkou Arlette van Assel, autorkou knihy o trénování paměti pro seniory, která mě velmi inspirovala. Shodou okolností jsme se narodily ve stejný den, měsíc a rok, a proto Arletta slíbila, že v dubnu 1994 povede v Praze seminář pro trenéry paměti. A já jako aktivní členka České gerontologické a geriatrické společnosti jsem k účasti pozvala právě členy této společnosti, což ovlivnilo naši dlouhodobou orientaci na seniorskou populaci.“
Ještě týž rok odjela na rok do USA, kde úspěšně vedla kurzy trénování paměti a semináře pro trenéry. Spolupráce s belgickou kolegyní se prohlubovala a společně začaly spolupracovat s německým Svazem trenérů paměti.
Od roku 1983 se věnuje vytváření aktivizačních programů pro seniory, iniciovala vznik celé řady pražských U3V (univerzit třetího věku) a pět let působila jako organizační pracovnice té úplně první z nich na tehdejší fakultě všeobecného lékařství UK, 25 let vedla přípravný kurz ke studiu na U3V,v roce 1993 založila mezigenerační Univerzitu volného času a v roce 2004 Experimentální univerzitu pro prarodiče a vnoučata. V současné době vede Centrum celoživotního vzdělávání v rámci zapsaného spolku Aktivní stáří .eu.
Od roku 2002 působí její zásluhou EURAG Memory Training Center, které školí zahraniční trenéry paměti v angličtině buď v Praze, nebo v zahraničí a pořádá také Intensive memory training classes pro zahraniční zájemce. Pod EURAG spadá i pražské Centrum trénování paměti.
V Česku již bylo od roku 1994 vyškoleno na 2000 trenérů, certifikované kurzy pro trenéry paměti mají akreditaci MPSV a trenéři paměti procházejí náročným kontinuálním vzděláváním pro udržení profesní odbornosti.
V letech 2006 až 2010 byla Dana Steinová členkou ředitelského týmu výzkumného projektu trénink kognitivních funkcí u stárnoucí populace, na němž společnost spolupracovala s Psychiatrickým centrem Praha (dnes Národní ústav duševního zdraví).
Od roku 2005 je ČSTPMJ partnerem celosvětové akce Brain Awareness Week se svým Národním týdnem trénování paměti. Drží světový primát v tom, že akci pořádá v národním měřítku, letos to bylo 353 přednášek pro téměř devět tisíc osob.
Po celý stanovený týden se konají po celém světě stovky akcí, jejichž cílem je seznámit co nejširší veřejnost s aktuálními výzkumy mozku. V tuzemsku se lidé seznamují především s metodami tréninku paměti.
Délka lidského života se prodlužuje a s ním i období stáří se všemi jeho příznaky. Trénování paměti se stává základní nutností nejen kvůli minimalizaci problémů s pamětí v běžném denním životě, ale hlavně proto, že přispívá k vytváření rezervní mozkové kapacity, která nám v ideálním případě může vykompenzovat následky cévní mozkové příhody, úrazu mozku či neurodegenerativního onemocnění.
Čeští trenéři paměti, jejichž „guruem“ zůstává, dnes působí ve spolupráci s různými institucemi, v nemocnicích či domovech pro seniory. „Speciálním projektem, který jsme začali prosazovat v tuzemsku i v zahraničí, je školení seniorů, směřující k tomu, aby mohli metodu tréninku paměti využívat ku prospěchu svých vrstevníků i sami mezi sebou,“ dodává Steinová.
Titulní ilustrační snímek: Volné dílo, CC0
Úspěchy ve výzkumu paměti by se nekonaly bez nešťastných, ale pro vědu cenných pacientů.
Na zvířatech lze docela dobře studovat většinu fyziologických pochodů i léčebných procesů, avšak pokud téma výzkumu začne nějak souviset s vědomím, potažmo s lidským mozkem, pak je tu problém. Na jedné straně pokusy na zvířatech ztrácejí smysl, na straně druhé experimentování s lidmi oficiálně brání vědecká etika.
Náhoda však medicíně čas od času přihrála člověka zraněného či nemocného tak, že se na něm daly pozorovat jevy, které by si téměř nikdo nedovolil vyvolat uměle. Posléze bylo možné tyto jevy konfrontovat s výsledky pitvy (v posledních desetiletích také zaživa sledovat zobrazovacími technikami). Tak právě takovíto pacienti zaplatili svým údělem, abychom získali mnohé znalosti o fungování mozku a paměti.
Jednoho zářijového odpoledne 1848 na severovýchodě USA utrpěl mladý předák železničních dělníků Phineas Gage strašlivý úraz – předčasně vybuchlá nálož mu prohnala přední stranou lebky pěchovací sochor, který zničil levé oko a zdevastoval čelní laloky mozku. Postižený nejen přežil (dokonce po úrazu neztratil vědomí), ale zachoval si paměť, znalosti, intelekt. To zdánlivě potvrzovalo tehdejší názor, že mozek je funkčně nediferencovaný a jeho části se mohou navzájem nahrazovat. Jenže čas ukázal, že to tak docela neplatí: z příjemného, všemi oblíbeného chlapíka se stal nezodpovědný, roztěkaný, vzteklý, sprostý hulvát. „Intelektuální schopnosti a projevy dítěte se u něho pojí se zvířecí vášní silného muže,“ konstatoval později ošetřující lékař. Gage také začal trpět stále častějšími epileptickými záchvaty a při jednom z nich roku 1860 – sedmatřicetiletý – zemřel.
V následujícím desetiletí německý vojenský lékař Eduard Hitzig několika vojákům se zraněním hlavy zavedl k mozku elektrody, do kterých opatrně pouštěl proud z baterie. Zranění pak kouleli očima či všelijak pocukávali rukama a nohama. Zaujatý badatel se spojil se zoologem Gustavem Fritschem a začal u zvířat systematicky hledat ta místa v mozku, která řídí svalové pohyby. Ukázalo se, že dráždění přední části mozkové kůry vyvolává pohyby svalů, zatímco stejné podněty v její zadní části nezpůsobují žádné viditelné reakce. Aby své výsledky dále potvrdili, Hitzig s Fritschem odstraňovali pokusným psům jednotlivé partie mozku, což vedlo k ochabnutí až ochrnutí odpovídajících údů. V článku z roku 1870 použili pojmu „pohybová centra mozku“.
Další výzkumy ukázaly, že i funkce nesouvisející přímo s pohybem jsou v mozku lokalizovány do ohraničených oblastí (asi nejznámější je Brocovo centrum řeči), přičemž řada takříkajíc nejlidštějších vlastností sídlí právě v čelním laloku (však se také během vývoje od tzv. nižších živočichů k člověku žádný díl mozku nezvětšil tak, jako tento).
Krátce po první světové válce průkopník neuropsychologie Karl Lashley odstranil krysám různé části mozku a zjistil, že žádná z odejmutých částí nemá z hlediska paměti větší význam než jiná. Bral to jako důkaz, že v mozku žádné konkrétní centrum paměti neexistuje.
Zřejmě nejznámější pacient s poruchou paměti (amnezik) byl dlouho znám pod iniciálami H. M., teprve po své smrti koncem roku 2008 se veřejnost dozvěděla jeho jméno.
Henry Molaison trpěl od cyklistické nehody v dětství těžkými záchvaty epilepsie, které ohrožovaly jeho život. Ambiciózní lékař William Scoville z nemocnice v americkém Hartfordu mu v této situaci nabídl experimentální léčbu. Tu už provedl několikrát, ale šlo vždy o pacienty psychotické, pročež nešly spolehlivě určit vedlejší účinky. Zoufalý Henry Molaison s operací souhlasil.
Jednoho podzimního rána roku 1953 tedy Scoville vyvrtal do mladíkovy lebky dvě díry, vsunul jimi dovnitř dva háčky, nadzvedl čelní laloky jeho mozku a tenkou stříbrnou tyčinkou vysál vnitřní části pravého i levého spánkového laloku, tedy místa, kde podle jeho názoru epileptické křeče vznikaly.
Záchvatů skutečně výrazně ubylo. Henryho myšlení se nezměnilo, nezeslábla mu inteligence, nedošlo k zásadním změnám osobnosti. Po čase, když už bylo zřejmé, že nejde o přechodný pooperační stav, však vyvstala cena za toto zlepšení: pacient ztratil schopnost cokoli si zapamatovat. Když se mu kupříkladu představila zdravotní sestra a přišla za chvíli znovu, Henry ji nepoznával.
V šedesátých letech mu zemřela matka a kdykoli se o tom od té doby doslechl, rozplakal se, jako by to slyšel poprvé. Mohl pořád dokola luštit stejnou křížovku, číst dokola stejný časopis… Zároveň si ale obstojně pamatoval, co se stalo do chvíle operace. Dlouhodobou paměť si tedy zachoval, zmizela „pouze“ schopnost fixovat si nové paměťové stopy. Jak sám řekl, měl v každém okamžiku pocit, že se právě probudil ze snu. Svou poruchu si plně uvědomoval. Cítil se nesmírně osamělý. Takto žil přes padesát let.
Jenže: Henryho by sice nenapadlo, že si má vyčistit zuby, ale když mu sestra strčila do ruky kartáček, ruka si „vzpomněla“. Čerstvě si dokázal „zapamatovat“ třeba pohyby prstu v umělém bludišti (poznalo se to zkrácením doby průchodu stále stejným bludištěm). Už si ale nepamatoval, že se něčemu učil, ani že se jeho výkon zlepšil. Z toho neuropsycholožka Brenda Milnerová vyvodila, že vnitřní části spánkových laloků jsou sice nezbytné pro explicitní (vědomou, deklarativní) paměť, současně ale mozek disponuje ještě dalším paměťovým systémem lokalizovaným jinde, který označila jako paměť implicitní (nevědomou, procedurální).
Doktor Scoville tedy svou operací pacienta H.M. neúmyslně dokázal, že se neuropsycholog Karl Lashley částečně mýlil, když tvrdil, že v mozku neexistuje žádné konkrétní centrum paměti. Svojí kontroverzní operací totiž zjistil, že přinejmenším část systému ukládajícího informace do dlouhodobé paměti se nachází ve vnitřních partiích spánkových laloků mozku. Vlastně objevil jedno z center vznikání paměti neboli tvorby vzpomínek.
Ve vnitřních částech spánkových laloků mozku existují tři až čtyři rozmanité oblasti, které se dají rozlišit okem či lépe světelným mikroskopem. Jelikož Henry Molaison přišel o všechny, nedalo se zjistit, která přesně za ukládání informací do dlouhodobé paměti odpovídá.
Pomohla náhoda. Jiný pacient, známý pod iniciálami R. B., podstoupil někdy koncem sedmdesátých let v Kalifornii operaci srdce, při níž došlo k zástavě. Jakkoli se činnost srdce podařilo zakrátko obnovit, pacient od té doby trpěl poruchou paměti, která se jevově shodovala s poruchou Henryho. Skoro všechno do operace si pamatoval, po ní si nic zapamatovat nedokázal.
Když R. B. po pěti letech zemřel, rodina sama požádala o podrobné vyšetření jeho mozku. Ukázalo se, že krátkodobý nedostatek kyslíku během zástavy srdce při operaci neuvěřitelnou náhodou poškodil právě a jen část obou spánkových laloků, dohromady nějakých 4,6 milionu buněk (celý mozek jich má asi 100 miliard). Tyto části mozku se jmenují (pravý a levý) hipokampus (svým tvarem připomínají mořského koníka, latinským názvem hippocampus). Vývojově je to jedna z nejstarších oblastí mozkové kůry, z čehož lze soudit, že ukládání informací do dlouhodobé paměti patří k nejstarším činnostem složitějších mozků.
Od té doby tedy víme, že právě hipokampus odpovídá za převod z krátkodobé do dlouhodobé paměti, za mechanismus ukládání vzpomínek. (Před několika lety se zjistilo, že lidé trpící častým stresem a posttraumatickými depresemi mají v průměru menší hipokampus, což je provázeno pomalejším učením a rychlejším zapomínáním.)
Pacient Gregory (Greg) F. se jako teenager přidal koncem šedesátých let v New Yorku k hippies, poté se uzavřel v jedné z krišnovských sekt. Tam zanedbal bolesti hlavy a zhoršování zraku. V roce 1976 mu lékaři odoperovali velký nádor na mozku. Sice mu tím zachránili život, ale Greg zůstal slepý a značně mentálně poškozený. Nádor už totiž stačil zničit podvěsek mozkový i přilehlé místo křížení drah obou optických nervů a prorostl jak do obou čelních laloků, tak i do laloků spánkových a do mezimozku.
Greg sice reagoval na řeč, ale odpovídal nesouvisle, nesmyslně. Zjevně si neuvědomoval svoji slepotu ani zdravotní stav. Události do roku 1967 si pamatoval úplně, z let 1968-69 částečně či příležitostně, od roku 1970 si nepamatoval vůbec nic.
Testy odhalily těžkou poruchu krátkodobé paměti. Jeho paměť se upírá pouze k přítomnosti, nenese žádné informace z minulosti, nezná pojem budoucnosti. Ničeho nelituje, na nic se netěší. V jeho vnitřním životě neexistují žádné souvislosti nebo návaznosti, on de facto žádný vnitřní život nemá, jeho myšlenky se točí jen kolem toho, co zrovna prožívá.
Explicitní, vědomé učení vyžaduje neporušenost hipokampu ve středních částech spánkových laloků (implicitní, nevědomé učení, nabývání návyků, využívá jiné, primitivnější, rozptýlené dráhy). Zjednodušeně řečeno, v hipokampu probíhá nutná syntéza údajů z různých oblastí kůry mozkové.
Tato syntéza se v mysli udrží minutu-dvě; to je limit krátkodobé paměti. Pak se údaje buď přesunou do paměti dlouhodobé, nebo se ztratí. Greg sice může opakovat i složité věci přesně a s pochopením věci v okamžiku, kdy je slyší, ale je-li do tří minut vyrušen, nebude už vědět nic a nebude ani vědět, že se vůbec něco událo.
Když Gregovi v červnu 1990 náhle zemřel otec, který ho do té doby každodenně navštěvoval, Greg ho nepostrádal, ale když se dozvěděl o jeho smrti, byl tím zdrcený. A úplně stejně se cítí pokaždé, když se tu „novinku“ dozví.
Případ Grega F. naznačil, že vedle hipokampu by mohly existovat ještě další oblasti v mozku, jejichž poškození způsobuje stejnou poruchu ukládání informací v dlouhodobé paměti jako nefunkční hipokampus. Nervové buňky hipokampu jsou totiž svými vláknitými výběžky propojeny s nervovými buňkami některých partií mezimozku, který měl Greg rovněž poškozený.
A opět pomohla náhoda. Mladý radarový technik amerického letectva N. A. utrpěl v roce 1960 úraz stejně hrozný jako bizarní: seděl na židli a sestavoval nějaký model, když se náhle otočil dozadu. Jeho kolega, který si hrál s miniaturou šermířského fleretu, si právě onen okamžik vybral k výpadu vpřed a prohnal mu fleret nosní dírkou do mozku. Pacient N. A. od té doby trpí poruchou paměti. Nové informace si nezapamatuje déle než minutu, takže například nemůže sledovat televizi, protože kvůli reklamám zapomene, co běželo před nimi. Ostatní duševní činnost postiženu nemá. Magnetická rezonance odhalila v roce 1986 dysfunkci některých oblastí mezimozku. Pacient N. A. přivedl vědce ke druhému článku v řetězu soustavy ukládající informace do dlouhodobé paměti: Nachází se v mezimozku.
(Podrobněji o paměti pojednává například neuropatolog a popularizátor František Koukolík v rámci své knihy Mozek a jeho duše.)
Titulní ilustrace: Anatomie lidského mozku dle umělecké představy. Autor Michel Ropyon. Volné dílo, CC0.
Přímo na palubě lodi, na nemocných námořnících s kurdějemi, začal 20. května 1747 první plánovaný a promyšlený „klinický“ pokus. O 200 let později, na pacientech s tuberkulózou, vrcholí první randomizovaná kontrolovaná studie. Kam posouvají klinické pokusy medicínu?
Je zaznamenáno, že římský císař Fridrich II. Štaufský ve 13. století nechal dva rytíře sníst stejné jídlo a jednoho potom poslal na lov a druhého do postele. Po několika hodinách oba muže zabil a vyšetřil jejich zažívací trakt. Shledal, že trávení dále pokročilo v žaludku spícího…  (Fridrich II. byl ve své vznešenosti nejen tuplovaný kruťas, ale i příznivec věd – v roce 1224 založil v Neapoli první sekulární univerzitu v Evropě a pro její lékařskou fakultu pak – opět daleko první – nejen povolil, ale přímo nařídil každých pět let studijní pitvu.)
Francouzský zakladatel moderní chirurgie Ambroise Paré v polovině 16. století podle tehdejších zvyklostí „dezinfikoval“ střelné rány vařícím olejem. Jednou po bitvě však olej došel. Inspirován jedním starým receptem, Paré použil směs žloutku, růžového oleje a terpentýnu.
V deníku píše: „V noci jsem nemohl klidně spát z obav, že když jsem vojákům nevypálil rány vroucím olejem, naleznu je ráno zhynulé na otravu. Vstal jsem proto velmi časně za rozbřesku a vydal se na vizitu. Avšak k mému údivu jsem zraněné, jež jsem ošetřil svou směsí, nalezl s jen malými bolestmi, jejich rány nebyly ani zanícené, ani oteklé a v noci si celkem dobře odpočinuli. Zato ti, které jsem ošetřil obvyklým způsobem, tedy vroucím olejem, byli schváceni horečkou, trpěli krutými bolestmi a měli opuchlé okraje ran. A tehdy jsem se rozhodl, že již nikdy nebudu těm ubohým mužům se střelnými ranami provádět kruté vypalování ran.“
O pár let později italský anatom Gabriele Falloppio ve snaze omezit šíření syfilidy asi jako první vynalezl kondom. Utkán z jemného lněného plátna, přetahoval se přes žalud, a aby nesklouzl, uvazoval se stužkou růžov é barvy, „aby byl příjemný pro ženy“. K průkazu účinnosti Falloppio zorganizoval pokus, o jehož výsledku radostně referoval: „Zkusil jsem to v experimentu na 1100 mužích, a volám nesmrtelného Boha za svědka, že ani jeden z nich se nenakazil!“
O pár desítek let později holandský přírodovědec Jean-Baptiste van Helmont chtěl prověřit účinnost pouštění žilou, které takřka samozřejmě provázelo řadu léčebných postupů. Navrhl vzít pár stovek nemocných a metáním losu je rozdělit do dvou skupin. Jedny pak léčit s pouštěním, druhé bez, a výsledky porovnat.
Když to shrneme, tak Fridrich vykonal v podstatě samoúčelný, možná až kratochvilný pokus sice s kontrolní skupinou, ale pro malý počet objektů (1+1) neobjektivní, tudíž nevědecký. Paré provedl nouzové opatření, nechtěné a neplánované, s kontrolním pokusem; nevíme však, na kolika pacientech. Podle dnešních nároků akt rovněž nevědecký, nicméně užitečný: díky němu se opustilo stresující „vyvařování“ ran. Falloppiovo testování bylo promyšlené a mělo také dostatečné množství objektů, ale chyběla kontrolní skupina. Nevědecké. Van Helmont splňoval všechny podmínky vědy s jedinou malou vadou: K realizaci jeho nápadu nedošlo.
A tak primát (s přimhouřením očí pro malý počet objektů) náleží skotskému námořnímu lékaři Jamesi Lindovi. Ten se z titulu profese hojně potýkal s největší metlou námořníků při delších plavbách – kurdějemi neboli skorbutem. Dnes víme, že jde o důsledek avitaminózy C, ale tehdy se věřilo, že nemoc způsobuje studený mořský vzduch a čerstvé, málo vysušené dřevo lodí. Medicína doporučovala různé „léky“: sůl, nasolené maso, alkálie, zředěnou kyselinu fosforečnou či sírovou, některé byliny a koření, jablečné víno, slepičí polévku, krev morčat a dokonce transfuzi zvířecí krve. Už od středověku se sice vědělo o blahodárném působení pomerančů a citronů, ale jejich využití zůstávalo sporné.
A tak kurděje kupříkladu zcela zdecimovaly velkou britskou výpravu kolem Země (1740-44), kdy z 1955 vypluvších námořníků jich zahubily 997.
Doktor Lind se tedy rozhodl udělat v terapeutickém zmatku kolem skorbutu jasno. Jako lékař britské vojenské lodi Salisbury, která se vracela do Plymouthu po delší služební plavbě, zahájil 20. května 1747 přímo na palubě první záměrný klinický pokus v dějinách.
Tucet nemocných kurdějemi rozdělil na šest dvojic. Všichni dostávali naprosto stejnou lodní stravu, lišily se jenom její doplňky: Dva pacienti užívali jablečný mošt, dva modrou skalici, dva ocet, dva mořskou vodu, dva citrony s pomeranči a poslední dva lektvar z česneku, ředkve, peruánské balzamíny a myrhy. Konzumenti citrusů se uzdravili během šesti dnů a mohli tak pečovat o ostatní, jejichž stav se nelepšil.
V roce 1753 vydal Lind spis Treatise of the Scurvy (O léčení kurdějí), kde doporučoval citrony nebo limetovou šťávu. Podle Linda byly kurděje působeny vlhkým prostředím, které bránilo normálnímu dýchání. Domníval se, že citrusy léčí kurděje podobným způsobem, jako třeba chininovníková kůra malárii. Citrusová šťáva měla fungovat jako činidlo štěpící toxické částice tak, aby je tělo mohlo úzkými póry kůže vypotit ven.
Teprve dva roky po Lindově smrti v roce 1794  admiralita nařídila rozdělovat na moři citronovou šťávu s cukrem… I díky tomu se Velká Británie stala vládkyní moří.
Záškrt neboli difterie byl odjakživa černou můrou všech rodičů. Nemocným dětem hrozil hned dvojím zadušením – napřed z otoku hrtanu, a pokud jim doktoři včas otevřeli průdušnici, tak později ochrnutím dýchacích svalů. Rozhodující krok k léčbě učinil Emil Behring ( žák slavného Roberta Kocha), který v roce 1891 získal protilátku z krve imunizovaných ovcí. Byl nejvyšší čas, v minulém desetiletí jen v Německu zemřelo na záškrt 40 až 50 tisíc lidí ročně.
Vzápětí vstupuje na scénu Pasteurův odchovanec Émile Roux, který se naučil „pěstovat“ antidifterické sérum ve velkém v koních.
Počátkem února 1894 se pak vydal do záškrtového oddělení pařížské dětské nemocnice s úmyslem provést klinický pokus, tedy očkovat náhodnou polovinu ze tří stovek nemocných dětí a zbytek coby kontrolní skupinu ponechat svému osudu (úmrtnost na záškrt byla tehdy dobře padesátiprocentní).
Badatel, řečeno s americkým popularizátorem medicíny Paulem de Kruifem (autor věhlasné knihy Lovci mikrobů), „se podíval na bezmocné lékaře a potom na drobné tvářičky šedivé jako olovo, na ručky držící se křečovitě okraje přikrývek a na tělíčka, která se svíjela, aby polapila trochu dechu“ a – očkoval všechny. Tím, že nedokázal „toho vybrat, toho ne“, jako vědec selhal. Obstál „pouze“ jako člověk.
Paul de Kruif ještě jednou vylíčil lékaře stanuvšího před podobnou volbou, a to jako spoluautor románu Arrowsmith. Než hlavní hrdina odjede provést se svým „zázračným lékem“ klinický pokus na ostrov zachvácený morem, starý mentor ho nabádá: „Na Svatém Hubertu nesmíš být pouhým doktorem. Jenom když ti bude líto, ano, hodně líto příštích generací, ubráníš se a nepropadneš soucitu s těmi, kteří budou před tebou umírat!“
I Martin Arrowsmith tam očkoval všechny. Neboť „kdo nezažil, co to je neztrácet klid a dodržovat experimentální podmínky uprostřed epidemie, v laboratorním závětří nikdy nepochopí, s čím vším musí člověk zápolit…“
Až do poloviny 20. století bylo hlavním cílem medicíny léčení infekčních chorob. Z „velkých“ nemocí odolávala jedině tuberkulóza. Její původce Mycobacterium tuberculosis má totiž těžko prostupný voskovitý obal, který ho chrání proti působení penicilinu. Za druhé světové války však bylo v Americe vyvinuto antibiotikum streptomycin, které prokázalo schopnost ničit „bacily“ TBC. Působilo ale až po několika měsících užívání.
Britská Rada pro lékařský výzkum se proto rozhodla účinnost streptomycinu prozkoumat. Mohla udělat to, co američtí kolegové, tedy aplikovat streptomycin a čekat, co se stane. Jestli zabere, je to skvělé, jestli ne, nic se nezkazilo. Jenže v příslušné komisi zasedal i Austin Bradford Hill, profesor lékařské statistiky Londýnské školy hygieny a tropické medicíny (který se shodou okolností zázračně vyléčil z těžké tuberkulózy).
Ten trval na provedení přesně vedeného klinického pokusu. Hillův názor by se nejspíš neprosadil coby nehumánní, kdyby mu nenahrály okolnosti: streptomycinu z Ameriky totiž nebylo dost a na všechny pacienty by se beztak nedostalo. Hill napsal: „Svůj příděl dolarů jsme vyčerpali ve válce a státní pokladna je neoblomná. Můžeme mít jenom velmi omezené množství streptomycinu. To mění mravní kritéria. Mohu dokázat, že v této situaci není nemorální provést pokus – nemorální by bylo neprovést ho, protože takovou příležitost už nikdy mít nebudeme – streptomycinu bude dostatek. Teď ho máme dost pro asi padesát pacientů a já si myslím, že na průkaznou odpověď by to mohlo stačit.“
O tom, kdo jej dostane a kdo ne, měla rozhodnout náhoda. „Výhody náhodného výběru pacientů zajišťují tři důležité věci: ani naše sympatie, či antipatie, ani neuváženost našich soudů nemohou hrát při určování skupin žádnou úlohu; vylučuje se i podezření, že jsme pro svoji předpojatost nebo víru velmi usilovali o ovlivnění výsledků. Ani nejpřísnější kritik nemůže tvrdit, že výběr byl dán naší předpojatostí nebo hloupostí.“
A tak koncem května 1947, na chlup dvě staletí po experimentu Lindově, vrcholí první randomizovaná kontrolovaná klinická studie. Pětapadesát nemocných dostávalo čtyři měsíce streptomycin a jejich stav se srovnával se dvaapadesáti kontrolními pacienty léčenými klidem na lůžku, případně umělým pneumotoraxem.
Ani jejich ošetřující lékař, ani rentgenolog nevěděli, koho mají před sebou. Účastníci pokusu byli všichni kolem třicítky, u všech se na rozsáhlou tuberkulózu přišlo poměrně nedávno. Jejich stav byl tedy srovnatelný.
Ke konci šestého měsíce se osmadvacet léčených podstatně zlepšilo a jen čtyři z této skupiny zemřeli; z kontrolní skupiny zemřelo čtrnáct lidí. . Tyto výsledky se víceméně čekaly. Avšak přesné uspořádání a důsledné sledování přineslo cenný objev: po třech letech z původních 52 kontrolních pacientů zemřelo 35, z 55 léčených 32. Závěr byl jasný: Streptomycin po čase vyvolává rezistenci. Kdyby ale byl podáván podle dosavadních zvyklostí, pak by lékaři v nadšení počátečními úspěchy tíhli k přehlížení této komplikace.
(Mezitím se vynořila další nadějná látka – kyselina paraaminosalicylová. Stejně důkladně vedený výzkum s léčením streptomycinem a kyselinou paraaminosalicilovou (PAS) dohromady prokázal v roce 1950 rezistenci řádově nižší. Od té doby je i tuberkulóza léčitelná.)
Po staletí v medicíně převládalo subjektivní hodnocení terapií vyplývající z dlouholeté každodenní praxe, kterou lékař přejal od svých učitelů a poté případně na základě vlastní zkušenosti dále rozvíjel. Prostě si něco příležitostně zkusil a po svém to vyhodnotil. Myšlenka, že by se účinnost konkrétního léčení dala zjišťovat objektivně, napadla – jak už víme – v polovině minulého století Austina Bradforda Hilla. Vlastně se tak završil vlom experimentování do přírodních věd – začal v 17. století fyzikou (Galileo), v 18. století přišla na řadu chemie (Lavoisier) a v 19. století biologie, kde kupříkladu Claude Bernard, největší fyziolog své doby, v zájmu vědy utýral za svoji kariéru stovky, možná tisíce zvířat. Živoucí člověk zůstával tabu.
Za války však móresy hrubnou, a tak medicína sáhla i na lidi. Kupříkladu britský lékař John McMichael, vyprovokován četnými úmrtími na frontě, zkoumal změny v oběhovém systému po velké ztrátě krve. Skupině dobrovolníků zavedl žilou v paži katétr do pravé strany srdce. Pak jim odebral litr krve a s pomocí katétru jim změřil tlak krve v srdci. Zjistil, že omdlévání po ztrátě krve je způsobeno snížením krevního tlaku, k němuž dochází roztažením tepen ve svalech. Své výsledky prezentoval v prosinci 1943 na semináři jedné londýnské fakultní nemocnice.
Předseda zasedání (a McMichaelův mentor) práci prohlásil za „otřesnou“ a jejímu autorovi důrazně doporučil, aby toho nechal. „Studie pobouřila celý lékařský Londýn, protože většina lékařů považovala použitou metodu za neetickou a dokonce amorální.“ (Nehledě k tomu, že z hlediska terapie nepřinesla nic nového. Přesný mechanismus poklesu tlaku při ztrátě krve není pro pacienta důležitý.)
Proč se – najmě ti starší – kolegové tak čertili? Dosavadní nepsaná „smlouva“ totiž předpokládala, že lékař má jediný cíl: co nejlépe se starat o zdraví svého pacienta. To vytváří vztah lékaře a nemocného, to je zdrojem pacientovy důvěry. Jenže klinický pokus tento imperativ zpochybňuje – jedna polovina účastníků na tom nutně bude hůř než ta druhá, a to s plným vědomím, dokonce záměrem lékaře!
Podle nového paradigmatu tedy zájem pacienta může být podřazen vědě, konkrétní aktuální prospěch jednotlivce možnému prospěchu jiných v budoucnosti. Lékař už nesmí být chápavý a účastný, ale tvrdý a necitelný. (Navíc se ocitá v pokušení brát pacienta pouze jako „klinický materiál“ a podlehnout buď ctižádosti publikovat v dobrém časopise, nebo snaze výrobců léčiv pojímat klinické testování nikoli jako závěr vývoje nového léku, ale jako úvodní marketinkový tah.
Popularizátor medicíny James Le Fanu v knize Vzestup a pád moderní medicíny (česky Academia 2001) cituje jednoho z takových lékařů, který zřejmě zapomněl na tisíciletí uznávanou Hippokratovu zásadu „alespoň neškodit“: „Hodně výzkumu, který provádíte, pacientům nijak neprospívá a dokonce je tu nebezpečí, že budou poškozeni. Při výzkumu tedy musíte trochu přivřít oči, nebo alespoň zakalkulovat rizika, která hrozí těm, s nimiž výzkum provádíte.“)
Obecně vzato asi nikdo soudný nezpochybňuje důkladně zdůvodněné, poctivě a šetrně provedené klinické pokusy. Zároveň ale nemůže popřít, že v nich těm „hůře“ vylosovaným vědomě a úmyslně škodíme. Tady se nabízí řada provokativních témat k úvahám. Například:
– Kolik vědy medicína unese, aniž to bude kontraproduktivní?
Proveďme myšlenkový pokus: Dva stejné pacienty se stejnou vážnou chorobou nechme léčit z ryze odborného hlediska stejným postupem, avšak dvěma různými lékaři. Velmi pravděpodobně se jeden pacient vykurýruje rychleji než druhý. Proč, když je u nich všechno stejné? Inu, to, co hojení urychlilo, bylo lékařské umění, jakási zvláštní schopnost maximálně zužitkovat medicínské znalosti tváří v tvář konkrétnímu pacientovi. Tento dar funguje nezávisle na vědě, působí na psychiku („duši“) a skrze psychosomatiku ovlivňuje průběh nemoci.
Tvrdím, že lékař stoprocentně vědecký, nedotčený lékařským uměním (cosi na způsob lékařského robota, jakých se dočkáme v budoucnosti), bude mít terapeutické výsledky horší, než jeho kolega vhodně kombinující vědu s umem. O povaze lékařského umění by se daly psát knihy, já osobně v něm spatřuji individuálně namíchanou směsku zkušeností, autority, empatie, intuice, zaujetí, pokory a dobrého srdce, okořeněnou špetkou charismatu a snad i moudrosti…
– Jak vyjádřit cenu pokroku?
Určité „zčernání“ medicíny (poté, co předtím už skrze zbraně hromadného ničení totéž potkalo chemii, fyziku a biologii) je možná indikátorem hlubší zákonitosti. Není ztráta „nevinnosti“ od určité úrovně nutnou daní z poznání, cenou za „pokrok“? Neplatí i zde jakýsi pomyslný zákon zachování, kdy získání něčeho nového ve svém vnitřním světě platíme ztrátou „adekvátní“ části starého?
Není lidský pokrok v posledních desetiletích „morálně prodražen“ i faktem, že se částečně realizuje na úkor budoucnosti, kvality života našich potomků?
Věda se nám skrze svou objektivitu snaží vzít část subjektivní lidskosti. Za to nám nabízí (někdy až nadbytečné a ke škodě) pohodlí a dostatek. Jak dalece se těmito vymoženostmi necháme zkorumpovat?
Krkavčí matky i otcové jsou vzorní rodiče. A krkavci inteligentní a učenliví ptáci. Pověry, špatná pověst a nemilosrdné hubení vedlo k vymizení těchto zajímavých pěvců. Nyní jsou tu zpět a je načase jejich pověst napravit.
Krkavec neboli koba je černý pták, podobný huse; živí se masem oběšenců kolem velkých šibenic nebo mrtvolami padlých v bitvách či nějak jinak, velmi dychtivě se krmí lidskými mrtvolami nebo mršinami dobytka. Když křičí v něčím domě, předpovídá smrt někoho v tom domě, nebo v sousedství. Je-li ochočen, okrade sousedy o mnoho věcí, takže někdy obohatí člověka, který se o něj stará. (Pavel Žídek z Prahy, cca 1463)
Jedním z živočišných druhů, které ze střední Evropy území zcela ustoupily, aby se posléze vrátily, je krkavec velký (Corvus corax). Tento náš největší pěvec se od menšího havrana liší opeřeným kořenem zobáku, za letu ho poznáme podle klínovitého ocasu a prakticky neustálé hlasité komunikace. České jméno krkavce je velmi přesně onomatopoické, ozývá se hláskami kr, krr, s jasnou nepřítomností samohlásky.
Výskyt a hnízdění
Vyhubení krkavců důkladně dokumentuje starší práce ing. Otakara Kokeše z roku 1980. Nejúplněji je doloženo snížení početnosti na panství Třeboň, zde udává Kokeš v intervalu let 1700-1740 průměrný úlovek 46 jedinců do roka, po roce 1750 ale počty úlovků radikálně klesají.
Podle Lovecké knihy Vimperského lesního úřadu bylo v letech 1720-1730 uloveno na panství Vimperk 36 krkavců, v roce 1731 pak 10 posledních úlovků, po nichž už nenásleduje žádný (!).
Z roku 1819 byl doložen exemplář v soupisu zaniklé sbírky Novohradské (Buquoyská ornitologická sbírka na zámku Nové Hrady, zanikla po roce 1945). Podle Rudolfa Maxery (1936) byli krkavci na Křivoklátsku pravidelně loveni do roku 1836, poslední izolovaný úlovek je zde datován rokem 1846. Anton Alois Palliardi (1852) zmiňuje hnízdění krkavců ve skalách na sever od Prahy. Antonín Frič (1871) konstatuje přítomnost krkavců na Šumavě, ovšem s tím, že se vyskytují spíše na bavorské straně hor.
Ohradská sbírka disponovala čtyřmi nedatovanými jedinci z panství Český Krumlov, téměř jistě pocházejícími z 19. století. Roku 1890 popisuje Vladislav Šír krkavce jako živočicha velmi vzácného, a neudává žádnou konkrétní lokalitu aktuálního hnízdění nebo výskytu. Konec výskytů v Čechách tak lze spíše spekulativně datovat do roku 1870.
Poslední moravští krkavci hnízdili v oboře na panství Hukvaldy roku 1852. V čase izolovaný zástřel jedince udává Josef Jirsík k roku 1860 v Sokolnicích. Hukvaldy (1852) jsou zároveň poslední doložené hnízdění krkavce v českých zemích. Tímto datem skončila existence hnízdící populace krkavců.
Podstatnou otázkou zůstává, co bylo hlavní příčinou jejich ústupu.
Uvažovaných příčin připadá do úvahy víc. Ústup druhu v 19. století se v minulosti vysvětloval tím, že v naší přírodě nastal nedostatek mršin, způsobený vyhubením velkých šelem ve středoevropském prostoru. Z dnešního pohledu je patrné, že primárním důvodem vymizení bylo systematické hubení.
Důvody lidského tlaku na krkavce byly jednoznačné. Krkavec nepochybně škodil v zemědělství, jeho zájem o dostupná vejce je nezpochybnitelný. Navíc byl dlouhodobě nepopulární jako mrchožrout, provázející veřejná popraviště a bitevní pole. Ohlasy této potravní preference byly zaznamenány písemně (viz Žídek výše), a také se vyskytovaly a dodnes vyskytují v pohádkách.
Třetím závažným důvodem byla od přibližně 18. století kolize s mysliveckým obhospodařováním krajiny, za krkavci ohroženou se tehdy pokládala zejména drobná zvěř a mláďata větších savců.
Historicky užívané lovecké metody nebyly z dnešního pohledu nijak líbivé. Jednou z nich bylo kladení otrávených návnad. Počátkem 19. století se stal běžně dostupným strychnin, jehož účinky byly strašlivé. Oběti trávení umíraly v křečích, jed navíc působil řetězově, tedy z mršin otrávených živočichů se následně otrávili i mrchožrouti. Tyto návnady byly kladeny pro vlky a lišky, a také pro krkavcovité ptáky, zejména vrány. Postupem času byl strychnin vystřídán takzvaným fosforovým těstem, kterým byla plněna vejce, určená primárně opět k trávení vran a strak.
Krkavci byli rozhodně čas od času uloveni na újedi, tedy na místě, kam se klade návnada při čekané na různé druhy šelem. Nejrůznější mršiny se na újeď kladly zejména kvůli lovu vlků a lišek.
Další účinnou metodou byl lov na výrovce (tedy lov ptáků, kteří tlučou na uvázaného výra), přičemž připomeňme, že krkavec na výra reaguje podobně, jako ostatní havranovití pěvci, tedy zvědavě a agresivně. Při lovu na výrovce rozhoduje střelcova rychlost a pohotovost, a na detailní určování tam obvykle nezbýval čas.
Zcela určitě se používaly i metody jako vystřelování hnízd, kácení hnízdních stromů a lov na hnízdištích celkově. Vyhledat hnízda bylo zjevně dosti jednoduché, hnízdní projevy krkavců jsou velmi nápadné, ať už jde o hlasitý zpěv, nebo teritoriální lety nad hnízdním okrskem. Navíc hnízdní lokality, dané preferencemi krkavců (skalní stěny a stromová hnízda) zkušení staří lovci dobře znali.
Po vytlačení z českých zemí se zachovala populace krkavců v karpatských pohořích. Nejbližší krkavci se vyskytovali až na relativně vzdáleném východním Slovensku. S krkavcem se čeští lesníci znovu setkali a seznámili na Podkarpatské Rusi poté, co se stala součástí Československa. Tamní krkavce poutavě popisuje zoolog a lesník Julius Komárek v knize Lovy v Karpatech z roku 1942. Slovenská populace byla jako refugium velmi důležitá pro možnost následného šíření zpět k západu.
Na rozdíl od českých zemí patrně nebyl na Slovensku krkavec nikdy zcela vyhuben. Slovenští autoři popisují, že jeho počty v době po 1. světové válce rostly. Pozoruhodná lokalita vznikla u Velkých Uherců v pohoří Tribeč, kde hnízdila ve skalách kolonie o počtu 30 až 40 párů. S konsolidací hospodářských a mysliveckých poměrů (přesná citace Fauny, Karel Hudec et al., 1983) kolem roku 1930 se počty hnízd opět snížily, údaje o hnízdění na Slovensku z let 1941-1943 dokonce zcela chybí. Z roku 1944 pochází údaj o hnízdění poblíž Michalovců a z roku 1945 u Humenného. Po 2. světové válce počty opět rostly. Tento růst byl zdůvodňován zejména nárůstem počtů spárkaté zvěře, zejména jelena evropského. Při jeho lovu se totiž v horských podmínkách část postřelené zvěře nedohledá, později uhyne a poslouží jako potrava mrchožroutů.
Podotkněme ale, že od 1. ledna roku 1948 vstoupil v Československu v platnost nový zákon o myslivosti a ten krkavce jmenoval v seznamu zvěře, která ale zároveň nemá určenou dobu odstřelu. Tím byl druh de facto, byť vlastně implicitně, hájen na celém území státu. (Do té doby byl krkavec automaticky pokládán za živočicha, kterého lze lovit bez omezení. Explicitně byl krkavec hájen až prováděcí Vyhláškou č. 77. MZLVH z roku 1961, a to opět celoročně.)
Tento významný, ze zákona vyplývající faktor však není v žádné dostupné práci jmenován. Není zcela jasné, jak se vlastně krkavec do seznamu dostal, snad zde zapůsobil profesor Julius Komárek osobně, nebo alespoň jeho vliv, který byl u myslivecké veřejnosti obrovský. Také bylo jistě relativně snazší prosadit hájení živočicha, který se na území tehdejšího Československa (Podkarpatská Rus byla již amputována) vlastně téměř nevyskytoval. Právě v době po ustavení hájení začalo postupné šíření z východního Slovenska západním směrem, prozatím pouze na slovenském území.
Roku 1968 překročili šířící se krkavci česko-slovenskou hranici, a zahnízdili shodou okolností opět v Hukvaldech, po nepřítomnosti trvající 116 let. Téhož roku byli pozorováni v Jeseníkách. Do šíření druhu vstoupily tři další podstatné a podpůrné okolnosti.
Jednak byla v lednu 1967 změnou vyhlášky k zákonu o myslivosti zcela zakázána výrovka (viz výše), odpadla tak možnost záměny při dosud povoleném lovu vran.
Dále se krkavci pravděpodobně začali šířit z bývalé NDR. Tak odborníci vysvětlovali pozorování jedince 1969 v Doupovských horách a dvojice exemplářů na Klínovci v Krušných horách (srpen 1972). S ohledem na aktuální zkušenosti s migraci mladých jedinců získané kroužkováním mohla však tato pozorování dosti snadno souviset také s šířením ze Slovenska.
Třetí okolností byl reintrodukční program Národního parku Bavorský les. Tam bylo postupně v intervalu let 1974-1988 vypuštěno 54 jedinců. Tak začalo šíření také v oblasti Šumavy. Na její české straně však bylo hnízdění prokázáno až koncem osmdesátých let.
V první dekádě výskytu byla hnízdění spíše vzácná. V Atlasu hnízdního rozšíření 1973-1977 byl počet hnízdních párů odhadován na pět až deset. Počty hnízdních párů následně dynamicky rostly, a tak byl v Atlasu hnízdního rozšíření 1985-1989 odhadován počet na 200 až 400 hnízdních párů a v Atlasu hnízdního rozšíření 2001-2003 už na 800 až 1200 hnízdních párů. Současný stav bude nepochybně ještě o něco vyšší.
Známá báseň E. A. Poea u nás překládaná jako Havran, vydaná v roce 1845, se v originále jmenuje The Raven, tedy správně přeloženo krkavec. Dokumentuje to nejlépe, jaké překladatelské potíže krkavec působí. Ačkoli například Bible kralická překládá slovo krkavec správně a to na všech devíti místech, kde je krkavec zmiňován, stále se vyskytují pokusy popisovat slavnou scénu z Genesis tak, jakoby praotec Noe vypouštěl havrana. V podstatě si tak u havrana a krkavce čtenář nemůže být nikdy jist a při sebemenším náznaku pochybností je nutno sahat po originálním znění. Pro usnadnění podotýkáme, že správný překlad slova havran do angličtiny je ve skutečnosti rook. Překladatelská preference nesprávného havran se vysvětluje nesnadno, snad souvisí s jeho dvouslabičností a zvukomalebností.
Když jsme se dotknuli popisovaného výskytu havrana v Bibli, doplňme tuto informaci také tím, že v biblickou dějepravou popisované oblasti se nevyskytuje pouze jeden, ale hned tři druhy krkavců. Ke krkavci velkému, který se zde blíží k jižnímu okraji výskytu, se zde přidává nepatrně menší krkavec rudokrký a relativně malý krkavec krátkoocasý. O tom, jakého krkavce tedy praotec Noe vlastně vypustil, můžeme tedy pouze spekulovat.
Krkavci jsou často přítomni také v mytologických systémech ostatních národů, často bývají spojováni se smrtí a čarodějnictvím. Příkladů by bylo možné jmenovat mnoho. V severské mytologii provází Odina dva krkavci, Hugin a Munin (Myšlenka a Paměť). Podle nich je Odin znám i jako Hrafnáss, krkavčí bůh.
Často užívanou metaforou se stalo označení krkavčí matka nebo otec. Krkavčí rodiče se však o svá mláďata starají vzorně, užívání tohoto zažitého označení si nezaslouží. Metafora pochází z německého prostředí, kde je její užití doloženo už v roce 1350. Tento termín (byť ve zcela jiné konotaci) použil Martin Luther ve svém překladu Starého zákona, konkrétně Knihy Job (38; 41), čímž se sousloví dostalo do nejširšího povědomí.
Tím jsme se dostali ke krkavčí potravě. Ta vůbec neodpovídá zažitým představám o škodné, které v minulosti tomuto druhu tolik uškodila. Pěvci pro čerstvě vylíhnutá mláďata obvykle potřebují hmyz. V horských regionech a v severské části areálu je pro krkavce nesnadné tuto potřebu naplnit. Podle potravních studií v zajetí rodiče během prvních dvou dnů života nekrmili mláďata masem, preferovanou potravou byly larvy hmyzu, mouchy a drobní rovnokřídlí. Ve druhém a třetím dnu už mláďatům porcovali na drobné kousky myši a malá kuřata, předtím, než mladé krmili, podrželi potravu v hrdelním vaku a natrávili. Do stáří deseti dnů rodiče po naplnění hrdelního vaku často pili vodu, zjevně proto, aby změkčili potravu.
Krkavci začínají ve středoevropských podmínkách hnízdit velmi brzy, často už v únoru, nejpozději pak v březnu. Je tomu tak pravděpodobně proto, aby v době krmení byl v přírodě dostupný dostatek potravy, a zároveň při sběru potravy nepřekážela příliš vyvinutá vegetace.
Krkavci v té době preferují lov hrabošů, jako potravní oportunisté ale akceptují jakoukoli dostupnou potravu, včetně uhynulých zvířat, zejména mláďat všeho druhu. Svým pohybem nad krajinou (jako kadaverivorní živočichové patří společně se supy a luňáky do kategorie „potravních pátračů“) přivolávají poněkud nežádoucí pozornost myslivců, kteří krkavce podezírají zejména z plošného lovu mláďat zajíců. Závažná a relativně častá obvinění zároveň souvisí s napadáním mláďat pasených hospodářských zvířat (jehňat a telat). Německé studie důkladně prověřující tvrzení tamních zemědělců ukazují, že příčinou úhynu nebylo primárně napadení krkavci, ale jiné zdravotní příčiny.
Po vyvedení mláďat se krkavci potulují v malých rodinných hejnech nad krajinou a hledají dostupnou potravu. Tehdy je, zejména ve vyšších horách, velmi jednoduché pozorovat jejich sociální chování a lovecko-sběračskou taktiku.
Krkavce obvykle daleko dříve slyšíte, než vidíte. Zvučné krr pozorovatele často upozorní na krkavce nacházející se už v několikakilometrové vzdálenosti. Rozptýlené hejnko letí v rozestupu několika desítek až set metrů a jednotliví ptáci spolu neustále komunikují. Při nálezu potravy se ihned svolávají.
V srpnu se sletují a konzumují zralé borůvky nad horní hranicí lesa (autorova zkušenost z Jeseníků). Po začátku lovecké sezony ukazují svoji jinou schopnost, a to okamžitou reakci na střelnou ránu. Po ní sletují, často v nečekaně velkých hejnech, na místo výstřelu a pátrají po vývrhu (autorova zkušenost ze Šumavy). S oblibou načínají pozdě dohledaný kus zvěře, čímž svoji nepopularitu u myslivců samozřejmě zvyšují.
Na konci ledna obsadí dospělí krkavci hnízdiště a rodinná hejna se rozpadnou.
K sociálnímu chování lze doplnit, že si krkavci umí společně hrát, například klouzají po sněhu nebo po písečných dunách. Ve větvích se umí rozhoupat tak dovedně, až ve výsledku udělají celý veletoč.
Patří rozhodně k druhům, které disponují značnou inteligencí, dokážou se zdárně a srozumitelně naučit vyslovovat slova a jsou schopni řešit i rozmanité úkoly, vyžadující paměť a logické uvažování. Se zjevnou zlomyslností, kterou obvykle nacházíme u primátů, umí svým křikem zlobit až týrat psy.
Ptačí zahrádka
Pozoruhodný záznam nacházíme v latinské básnické sbírce české provenience Ptačí zahrádka od Bartoloměje z Chlumce zvaného Klaret, nebo také Claretus. V rukopisu je o krkavci krátká báseň, zároveň je zde přípis od soudobého, nicméně neznámého glosátora :
Je to pták z rodu havranů, menší než luňák, ale větší než havran, černý s mocným zobanem. Vláčí si ke žrádlu nečisté mršiny, a cítí mršiny budoucí, takže křičí li, dochází k hynutí.
Pro úplnost i Klaretova báseň, která je částečně popisná, částečně mravoučná:
Krkavec Mršinu v zobáku nese,
a na příští hody se třese,
mrzkými učinit lidi se ďáblovu úmyslu líbí.
Dopředu krkavec znává,
kdy neštěstí smrti se stává,
ďáblovi známo je předem,
kdy duše se rozloučí s tělem.
Báseň i glosu přeložila Prof. Jana Nechutová (1991)
Bratři Grimmové a po nich Božena Němcová nechávají ve slavné pohádce kletbou změnit sedmero bratrů v krkavce. Číslo sedm bylo odedávna pokládáno za magické, v případě krkavce ovšem bývá ve snůšce relativně často pět vajec a rodinné hejno pak opravdu má sedm jedinců. Krkavec v ne zcela pozitivní úloze vystupuje i v televizním seriálu Arabela, čímž je patrně o nežádoucí polohu jeho vnímání člověkem postaráno dlouhodobě.
Početní stav populace krkavce velkého v současném Česku však naznačuje, že v tomto případě se návrat druhu podařil. Důkladná a mezi zainteresovanými osobami široce rozšířená znalost jeho potravního spektra ale zůstane úhelným kamenem jeho ochrany. Doložené případy otrav krkavců návnadami otravenými karbofuranem (v ČR od roku 2008 zakázaný pesticid, jehož utajené zásoby jsou dlouhodobě zneužívány ke trávení šelem, dravých a kadaverivorních ptáků) jsou varující a naznačují, že v druhové ochraně není nikdy zcela a definitivně vyhráno.
Literatura a prameny (výběr)
Igor Míchal (2002)
Našli bychom asi pramálo těch, kdo by řekl, že je česká krajina nespoutanou divočinou. Existuje dokonce skupina vědců, kteří s trochou nadsázky tvrdí, že jakmile člověk pustil do lesa ochočené zvíře, aby se napáslo, vznikla kulturní krajina. Další skupina odborníků prohlašuje, že člověk do ekosystému planety zasáhl už natolik, že o původní, nedotčené, nemanipulované či panenské přírodě může být jen těžko řeč. A zaslechnout můžeme i názor, že cokoli, co člověk udělá, je naprosto přirozené, protože i on je součástí přírody, byť by to měl být výbuch atomové bomby.
Ať už se přikloníme na jakoukoli stranu, je dobré zamyslet se, jak můžeme nechat nově vzniknout, připustit či zkonstruovat divočinu. Ať už jako koncept vědecký, etický, či kulturní. Divočina nám z minulosti nemusí jen přetrvat, její nové ostrovy mohou i vzniknout. A to je tématem tohoto článku i odborné studie Hnutí DUHA.
Mluvit o internetu jako o divočině je trochu riskantní podnik. Pojem divočiny je poněkud nejasný a není nutně podmíněný jen přírodou.
Známe například i městskou divočinu bující na hranicích města a přírody, přece jen ale panuje jakási shoda, že divočina je místem, kde stále ještě vládnou přírodní procesy nad lidskými a jejíž území je téměř nebo zcela nedotčeno či nenarušeno lidskou činností. V divočině je člověk spíš návštěvníkem než hlavním aktérem. Zkrátka divočina je místem, jehož uspořádaní je formováno jinak než běžnými lidskými potřebami, potažmo normami a které díky tomu nabízí mnohem větší pestrost než jiný prostor. Žít v divočině lze, pokud jste zadobře s původními obyvateli, máte k ní respekt a víte, jak se chovat.
Internet (se všemi svými světadíly, jako jsou sociální sítě či weby) pak na první pohled vypadá jako přímý protiklad takového světa. Je to sice prostředí vytvořené na základě poznání přírodních procesů, nicméně plně stvořené člověkem a ovládané stroji, které se – oproti přírodě – při replikacích nedopouštějí žádných chyb a o jejichž chování bychom zřejmě neřekli, že je přirozené či se vůbec vztahuje k nějakým normám.
Nicméně s divočinou bývá prostředí internetu spojováno velmi často. Divočina totiž slouží jako dobrá metafora pro některé fenomény, které internet (nebo matrix, kyberprostor, jak je libo) přinesl a přináší. Já bych se rád zastavil u tří, které se vzájemně prolínají, často podmiňují a které považuji za nejdůležitější. Jsou jimi strukturální divočina, mýtický e-Divoký západ a diverzita sociálních médií.
V širším slova smyslu musíme chápat ekosystém internetu jako prostředí, které bylo úmyslně vyvinuto pro co nejefektivnější šíření, replikování a kombinování informací, a to hned v několika smyslech.
Zaprvé je tu jeho obecná komunikační struktura v podobě propojených sítí, tedy to co se skrývá za oním doslovným překladem slova inter-net: technologie propojující počítače mezi sebou. Jako produkt, v němž se spojily zájmy vojenské, akademické a finanční, je internet navržen tak, aby přenos informací v něm bylo výrazně složitější přerušit, než je tomu u jiných komunikačních forem jako třeba telegraf nebo televizní vysílání. „Internet interpretuje každou cenzuru jako poškození a obejde ji,” poznamenává dokonce John Gilmore, jeden předčeních aktivistů organizace EFF, která vystupuje proti pokusům dostávat provoz na síti pod větší kontrolu států a korporací.
Zadruhé je tu vlastnost samotných informací přenášených po internetu, tedy oněch mýtických jedniček a nul. Základní vlastností digitálních artefaktů je možnost jejich kopírování bez ztráty informace. To je dáno prostým faktem, že digitální díla jsou plně a bezezbytku vyjádřitelná pomoci číslic, čímž se liší od ostatního analogového světa. Na tomhle rozdílu ostatně postavil americký teoretik Lev Manovich celou teorii nových médií, když z číselné reprezentace odvodil další vlastnosti, jako je modularita či programovatelnost.
Zatřetí platí, že každý vstup do sítě je možný jen ve formě digitální a naše přítomnost v ní je podmíněna naší digitální transformací (písemného projevu, audiovizuálního záznamu apod.), který může být (ale nemusí) předmětem okamžité transformace, zkopírování, uložení. Veškerá naše digitální existence se může bezchybně archivovat, stejně jako být takřka okamžitě přenesena na druhou stranu planety. Naše chování a komunikace se stává daty, nad kterými nemáme úplnou kontrolu.
Nicméně onu konečnou podobu, v niž jsme schopni jako lidé do tohoto prostoru vstoupit, mají na svědomí jiné počítače, které tvoří rozhraní – interface pro vstupy do této sítě. Zpočátku jimi byl dominantě textový vstup, který omezil reprezentaci člověka na jednu dimenzi z mnoha komunikačních možnost, bez nijak velkých záznamů o minulosti daného mluvčího. Lidé tak začali přicházet do digitálního prostoru, aniž by bylo známo, kdo jsou, čím jsou nebo jakou mají barvu pleti, a získali tak možnost propojit se s jinými bytostmi, o nichž často nevěděli vůbec nic…
Technologie poskytla možnost opustit některé normy určující lidské chování. Jak říká okřídlený vtip: na internetu nikdo neví, že nejste pes. Tím se ale dostáváme k mýtu internetu jako divočině ve smyslu místa, kde je vše dovoleno. Internet jako americké pohraničí v časech divokého západu, kde ještě bylo lze potkat lidi, ale už tu nevládl zákon. Internet získal pověst prostoru svobody, kam je možné uchýlit se různým vyděděncům a lidem odmítajícím se přizpůsobit obecně sdíleným normám.
„Cyberspace je právě takovou frontier, jako byl pro Evropu sedmnáctého století Nový svět. Není důvod si ho romantizovat. Svět frontier je nepříjemný, ošklivý a bez zákonů. Příliš často tam vládne stejně zvrhlé uspořádání jako v Pánu much. Lidé bezostyšně lžou a jiní lidé jim věří. Skryti za maskami svých pseudonymů na sebe navzájem zuřivě pořvávají puberťáci. Měl jsem několik šokujícím způsobem nepříjemných setkání elektronického druhu… Jenom před pár dny mi nějaký rozezlený mladý muž, se kterým jsem se nikdy před tím nesetkal, zanechal otevřený vzkaz, v němž vyjádřil přání, aby mi nějaká bomba urvala obě ruce.” Zní vám to povědomě? Podobný nářek nad vulgaritami na internetu a zejména v sociálních sítích slýcháme dnes docela často. Jenže nenechme se zmást, tenhle citát pochází z knihy Cyberland – průvodce hi-tech undegroundem od Gundolfa S. Freyermutha. Kniha vyšla v polovině devadesátých let a tvrdé odsouzení divočiny internetu je v ní připisováno spisovateli a popularizátorovi vědy Jamesi Gleickovi. Nicméně samotný Freyermuthův kyberprostor náruživě brání a nadšeně popisuje nové pionýry digitálního Divokého západu.
Mezi ně patřili milovníci virtuální reality, kteří věřili, že jim kyberprostor internetu přinesl nové a netušené možnosti včetně fantazijní kybersexuality, kdy bylo možné zvolit jakoukoli identitu, včetně Borgů ze Star Treku. Bylo tu možné najít transhumanisty, kteří hledají hranice lidské existence a snaží se je překonat například skrze koncept kyborgů, kteří ve svém těle spojují člověka a stroj. Stejně tak tu bylo plno příznivců různých variant cypherpunku, kteří věřili, že jim technologie šifrování přinášejí novou éru soukromí. A tak by se dalo pokračovat. Internet byl pro ně všechny územím svobody, kde neplatí zásahy státu ani dalších institucí, a pokud je člověk se stroji zadobře, může žít svobodně a možná i do nekonečna.
Všechna tato hnutí a skupiny spojoval jeden důležitý aspekt. Vstup do internetového prostoru pro ně byl příslibem možnosti změnit, transformovat, popřít či proměnit svoji identitu. Což bývalo (a stále je) spojeno se změnou svého občanského jména a volbou nové přezdívky, tedy procesem, v němž se uživatelé stávají nejdříve anonymními (bezejmennými), protože nikdo nechce znát ono konkrétní jméno, které v sobě koncentruje jeho individuální historii. A volba jména nového má snad lépe vystihnout, kým na internetu chceme být, k čemu se chceme znát a jak chceme být vnímáni.
Onen důraz na anonymitu, který se často v těchto takřka přechodových rituálech vyskytuje našel svůj výraz i v jiném fenoménu spojeném s internetem, totiž hackingu. Chápejme teď hackera zjednodušeně jako někoho, kdo zná systém natolik dobře, že je schopen jej využít způsobem, pro nějž nebyl původně vymýšlen. Steven Levy ve své knize Hackers: Heroes of the Computer Revolution popisuje etiku hackera jako vystavěnou na několika principech, mezi něž patří nedůvěra vůči autoritám a propagování decentralizace (obé souvisí se samotnou strukturální divočinou internetu), víru v to, že počítače mohou zlepšit život člověka, ale také požadavek, aby byl každý hacker posuzován podle svých činů, nikoli podle takových falešných kritérií jako dosažené vzdělání, věk, rasa nebo pozice. Jinými slovy: internetová anonymita přináší jedno zásadní vylepšení, a tím je značná demokratizace debaty. Společenská hierarchie v tomto prostředí neplatí. Jenže i tato vysněná zóna svobody se ukázala být je dočasnou. (A možná vlastně nikdy skutečně neexistoval, u mýtu to ale není až tak důležité.)
e-Divoký západ minulosti, kdy internet obývalo jen pár milionů lidí, je dávno pryč. Internet je dnes součástí každodenního života miliard lidí a díky sociálním médiím se proměnil v místo obydlené víceméně skutečnými lidmi. Facebook a další sítě se dokonce snaží vyžadovat od uživatelů skutečnou identitu a víceméně se jim to daří. Do komunikace se tak vrací sociální hierarchie, předsudky a stereotypy. Ale také právo a pořádek. Dnes už běžně padají rozsudky za nenávistné řeči na internetu, a pokud na Facebooku či Google Plus nepoužíváte své občanské jméno nebo veřejně známou identitu, tak můžete o účet přijít. Divoké kmeny, které osídlily internet před dvaceti lety, nezmizely, ale dnes jsou znovu na okraji sítě, ostatně tam kde jim je vždy lépe.
Internet zabydleli normální lidé a mohlo by se zdát, že divočina byla konečně civilizována. Místo toho se ale ukázala divočina nová. Snad nikde to není vidět lépe než v prostředí sociální sítě Facebook. Krom samotného Facebooku nikdo neví, kolik je na něm stránek. Nám se v Ústavu informačních studií a knihovnictví podařilo při jednom z výzkumů napočítat přes 300 tisíc nějak aktivních, českých píšících stránek a neděláme si iluze, že jsem je našli všechny. Nicméně i pohled na neúplnou mapu českého Facebooku skýtá závratný zážitek.
Výsek ze stránek teenagerského světa. Velikost bodů je dána počtem stránek, které mají danou stránku označenou jako oblíbenou. Barvy přiřazují stránky do jednotlivých shluků podle toho, jak jsou si blízké (na základě počítačové algoritmu). Snímek: Josef Šlerka
Najdete tu své oblíbené sociální bubliny, ale také stránky hospod a hospůdek v zapadlých částech země. Na jedněch stránkách lidé intenzivně probírají zdravotní stav svých batolat, aby o kousek „vedle“ někdo jiný směňoval obrázky poníků. Desítky stránek o koních se tu dožadují pozornosti v těsné blízkosti stránek hasičských sborů. A tak by se dalo pokračovat. Bez jakékoli hierarchie tu probíhá permanentní dění, v němž vznikají a zanikají každý den tisíce ohnisek debat, srážek hodnot či pouhopouhých výlevů radosti a slasti.
I když demografie české populace Facebooku nekopíruje republikovou a je silně vychýlena ve prospěch lidí mladších 45 let, přesto ukazuje obrovskou pestrost zájmu a postojů v nebývalém detailu. Výzkumníci tak mají k dispozici záznam o části lidského světa v takové pestrosti, v jaké ho nikdy před tím neměli. Díky snadné a levné možnosti propojovat lidi mezi sebou navíc internet podpořil i ty zájmy, které by jinak byly minoritní a v off-line světě by jejich nositelé zůstali ve svém fyzickém prostoru. Jistě, že tohle sdružování má i aspekty, které chápeme jako negativní. Kupříkladu snadno se dnes mohou propojit nejen chovatelé angorských králíků ale i rasisté či neonacisté apod. Mimochodem fenomén propojení často okrajových skupin byl popsán již před 13 lety v článku Chrise Andrsona Long Tail. Termín překládaný do češtiny jako dlouhý chvost označoval změnu v ekonomice a kultuře, kterou přinesl internet se svým snížením nákladů pro nabídku zboží určenou menšině zájemců. Díky internetu bylo možné začít prodávat relativně ve velkém i zboží, které by se jinak nevyplatilo ani vyrábět, protože by cesta k zákazníkům byla příliš drahá třeba proto, že v každém městě jich bylo jen pár.
Internet jako divočina vypadá na první pohled poněkud zvláštně, možná, ale internet nakonec ukazuje, že rozhodnutí o tom, zda je něco divočina či nikoli, je jen otázkou toho, z jaké dálky se díváme. Zkrátka co je živé, může být i divoké a že i prostředí poháněné a kontrolované stroji může tvoři nové druhy divočiny.
Tahle expedice začala netradičně. Měli jsme fotku něčeho, co sice někdo uviděl, ale co pro vědu mimo tento snímek neexistovalo. Nikdo jiný „to“ nedržel v ruce, neprozkoumal to, zkrátka, šlo o druh dosud pro vědu neobjevený. A my TO chtěli najít. Jenže hledejte jehlu v pralesích Bornea!
Na Borneo jsme se letos vydali jako každý rok. Náš botanický tým byl tentokrát čtyřčlenný: Zuzka Egertová, Michal Hroneš, Michal Sochor a já, Martin Dančák. Všichni z Univerzity Palackého v Olomouci. Oproti jiným expedicím jsme letos hodlali prozkoumat hlavně odlehlé horské oblasti ostrova a zkoumat hvězdnatky, drobné rostliny, žijící obvykle v hlubokých tropických deštných lesích.
Rostliny? Hvězdnatky se na první pohled rostlinám, tak jak si je většina lidí představuje, vůbec nepodobají. Je to asi nejvíc způsobeno tím, že nejsou zelené a zdánlivě zcela postrádají listy. Na druhou stranu mohou upoutat pozornost relativně velkým často výrazně barevným a hlavně podivně vyhlížejícím květem. Víc než rostlinu tak hvězdnatky připomínají houbu nebo zvláštního živočicha. Nejsou navíc zvláštní jen svým vzhledem, ale také způsobem života. Protože postrádají zelené barvivo, chlorofyl, nejsou žádné jejich části zeleně zbarvené a nemohou tedy využívat fotosyntézu jako jiné rostliny. Přesto se však k potřebným látkám normálně vznikajícím pouze fotosyntézou dokážou velmi rafinovaně dostat. Kradou je okolním zeleným rostlinám prostřednictvím houbových vláken, které s těmito rostlinami tvoří takzvanou mykorhizu.
Naše letošní expedice měla jeden hlavní cíl. Najít zvláštní druh hvězdnatky, který kdysi naši pražští a českobudějovičtí kolegové náhodou vyfotografovali během výpravy do Kelabitské vysočiny, což je odlehlá oblast v severní části Bornea administrativně spadající do Sarawaku, jednoho ze států Malajské federace. Tato oblast je světoznámá nejen díky příjemnému klimatu, pohostinným a velmi přátelským původním obyvatelům, Dajakům, ale také zachovalé přírodě a horám. Právě zdejší rozsáhlé, člověkem jen minimálně ovlivněné, tropické deštné lesy do této oblasti lákají biology z celého světa, včetně nás.
Vzhledem k tomu, že s „lovem“ hvězdnatek už máme nějaké zkušenosti, dobře jsme věděli, že náš cíl, tedy znovuobjevení rostliny, kterou jsme znali jen z fotografie od kolegů, nebude vůbec snadný. Hvězdnatky jsou totiž nevypočitatelné a mnoho druhů viděli v přírodě jen jejich objevitelé a poté už nikdo. Je to zčásti dáno tím, že mohou poměrně velkou část života strávit v podzemí (světlo ke svému životu totiž nezbytně nepotřebují) a také tím, že citlivě reagují na změny prostředí a pokud už se nemají kam přesunout, v lese se buď stěhují anebo mohou zcela vyhynout. S tímto vědomím jsme tedy do Kelabitské vysočiny vyrazili.
Čtěte také: Výsledky soutěže, ve které jsme hledali česká jména pro hvězdnatky.
Dalším předpokladem našeho úspěchu bylo to, že najdeme přesně ono místo, kde měla rostlina růst. Ani to není vůbec jednoduché. Tropický deštný les je nepřehledné a velice monotónní prostředí bez výrazných orientačních bodů. Vzdálenost, která se u nás zdá kratičká, se tam ukáže jako téměř nepřekonatelná. Takže sami, byť i s pomocí GPS přístroje, bychom nikdy dané místo nenašli. Naštěstí se nám podařilo najmout místního průvodce, který předtím provázel i naše kolegy. Ukázalo se to být klíčovým, protože Rian, jak zní jeho jméno, byl skvělý; v místní džungli se vyzná jako málokdo. Navíc má výbornou paměť, proto po krátkém vysvětlování přesně věděl, kam se potřebujeme dostat.
Na místo uprostřed kopců nad Rianovou vesnicí jsme dorazili v podvečer po několikahodinovém pochodu deštným lesem. Hned nám bylo jasné, že toto místo je to pravé, protože jen po krátkém pátrání jsme našli několik druhů rostlin, které žijí stejným způsobem života jako hledaná hvězdnatka. Ji samotnou jsme ale ani po usilovném pátrání nemohli najít. A přitom šlo jen o malý kousek lesa, který jsme pročesávali doslova centimetr po centimetru.
Když už se šeřilo a my se pomalu začali smiřovat s tím, že ji nakonec nenajdeme, štěstí se na nás usmálo. I když jen poloviční, v podobě jediné odkvetlé rostliny. Bylo nám jasné, že takový exemplář nám k jejímu prostudování určitě nestačí, rozhodli jsme se strávit noc v džungli. Usínali jsme s pochybami, ale i jiskřičkou naděje, že ráno budeme úspěšnější.
Po probuzení, jen co jsme vylezli ze spacáků, hned na kolena a prohledávat slibná místečka. A byla tam! Rostlina s opravdu neobyčejným květem, kterou jsme znali jen z jediné fotografie našich kamarádů.
Nakonec jsme našli hned několik rozkvetlých rostlin a tak jsme mohli být skutečně spokojení. K našemu velkému překvapení ale tato hvězdnatka nerostla na tomto zajímavém místě uprostřed Bornea sama. Společně s ní kolem pralesního potůčku vykukovaly z půdy další čtyři na první pohled odlišné druhy hvězdnatek. Všechny dosud neznámé a vědecky nepopsané. K těmto pěti později přibyly ještě dvě další, které jsme našli na nedalekých lokalitách. A aby toho nebylo málo, v závěru expedice se nám podařilo v jiné části Sarawaku nedaleko hlavního města Kuchingu doslova vypátrat druh hvězdnatky, který byl sice objeven a popsán už v polovině 19. století italským biologem Odoardem Beccarim, ale od té doby jej nikdo v přírodě nespatřil.
Tím ale naše práce neskončila. Těch pár týdnů objevů v bornejských pralesích pro nás nyní znamená měsíce další práce na tom, aby nové druhy mohly být řádně vědecky popsány a pojmenovány. To je náročný úkol, protože hvězdnatky jsou velmi drobné rostliny a pro vědecký popis je důležité znát detailně vnitřní stavbu jejich květu. Rostliny včetně detailů je potřeba také nakreslit, což i zkušené kreslířce zabere několik týdnů. V některých případech je dokonce nutná analýza DNA, která například napoví, zda jsou námi pozorované rozdíly ve stavbě rostlin dané geneticky, či nikoliv.
Pro nás je ale tato náročná práce velice zajímavá a naplňující. Náš výzkum potvrzuje, že v tropických deštných lesích se stále ukrývá velké množství organismů, jež s námi na planetě žijí tisíce let, a přesto o jejich existenci nemáme ani tušení. Devastace životního prostředí ve většině případů vede k jejich rychlému vyhubení. Předpokládáme, že jen v případě Bornea, které bylo ještě před několika desítkami let téměř celé pokryto tropickým deštným lesem, nenávratně zmizely společně s velkou částí těchto lesů i desítky druhů rostlin, které nebyly nikdy objeveny.
Nebezpečný bisfenol A pomalu mizí z našeho světa. Jeho „náhradník“ bisfenol S je ale zřejmě neméně škodlivý. Ukazuje to nová studie, jíž na problém poprvé upozorňuje český vědecký tým na stránkách časopisu Scientific Reports.
Aktualizováno 30. března 2017 odstavcem „Máme se bát?“
Ze záplavy chemikálií produkovaných člověkem je asi tisícovka podezíraná z narušování hormonální rovnováhy v organismu živočichů včetně člověka. Tyto tzv. endokrinní disruptory se dostávají do našeho těla a mají nepříznivý dopad například na funkci štítné žlázy nebo na rozmnožování. Přispívají však i ke změnám chování a ukazují se jako jeden z faktorů zvyšujících sklon k obezitě. Není divu, že lidstvo hledá za tyto látky bezpečnou náhradu. Někdy se však z náhradníků vyklubou škůdci.
Výrobci plastů používali pro zpevnění mnoha polymerů bisfenol A, který se tak stal jednou z nejmasověji vyráběných chemikálií světa. Z toxikologického hlediska k němu nebyly výhrady. Jeho schopnost působit na živočichy podobně jako pohlavní hormony estrogeny z něj však udělala jeden z nejznámějších endokrinních disruptorů. Byl zakázán například pro výrobu plastových kojeneckých lahví a dočkal se náhrady v mnoha dalších výrobcích nesoucích označení „BPA-free“ čili „prosté bisfenolu A“. V těch byl bisfenol A často nahrazen chemicky podobným bisfenolem S. Pro výrobce je „náhradník“ výhodný hned z několika důvodů. Plasty a další materiály zpevňuje podobně jako bisfenol A. O tom, jak nabourává hormonální rovnováhu, se však ví málo. Teprve v poslední době se objevují první studie dokazující, že tento bisfenolový „bílý kůň“ zdaleka není neškodný. O jeho účincích na rozmnožování savců včetně člověka však chyběly informace.
Tým českých vědců vedený Terezou Žalmanovou a Kristýnou Hoškovou z Fakulty agrobiologie, potravinových a přírodních zdrojů České zemědělské univerzity v Praze společně s vědci z Lékařské fakulty Univerzity Karlovy v Plzni a Výzkumného ústavu živočišné výroby v Praze-Uhříněvsi jako první prokázali, že bisfenol S vyvolává těžká poškození zrajících vajíček prasete. Ta se podobají svými vlastnostmi vajíčkům žen mnohem více než oocyty laboratorních myší či potkanů. Je proto pravděpodobné, že defekty pozorované u prasat budou postihovat i vajíčka žen vystavených bisfenolu S. Bisfenolový „bílý kůň“ poškozuje samičí pohlavní buňky i ve velmi nízkých koncentracích, jež odpovídají jeho výskytu v těle obyvatel ekonomicky vyspělých zemí, například Japonska.
Nejnápadnější poruchy nastávají při dělení dědičné informace vajíček. Z takového vajíčka vzniká po oplození spermií embryo neschopné zdárného vývoje. Jiná poškození nejsou na první pohled tak patrná. Vajíčko je z předchozího vývoje vybaveno zásobou ribonukleových kyselin, podle kterých si syntetizuje potřebné proteiny. Samo si ribonukleové kyseliny vyrobit neumí. Pod vlivem bisfenolu S se část zásob ribonukleových kyselin ztrácí. Samičí pohlavní buňka se tak dostává do podobné situace jako dílna, kde shořely výkresy potřebné ke kompletaci výrobků. Ztracené ribonukleové kyseliny mohou chybět i embryu, protože ani ono si v počátečních fázích vývoje své vlastní „výrobní výkresy“ pořídit neumí.
Pod rouškou nálepek „BPA-free“ bisfenol S svého předchůdce na mnoha místech vytlačuje. Jde o další příklad politováníhodných náhrad, kdy je jedna škodlivá chemikálie vystřídána jinou, neméně škodlivou. Podobně byl například nahrazen diacetyl (2,3-butandion) přidávaný do másla pro posílení typického máselného aroma a chuti za alfa-diketon (2,3-pentadion). I když se „diacetyl“ vyskytuje v másle naprosto přirozeně, ukázalo se, že při vdechnutí může poškozovat plíce. Až dodatečně se ukázalo, že „diketon“ za ním v tomto ohledu nijak nezaostává. Z řad vědců zaznívá volání po „informované náhradě“, kdy je škodlivá chemikálie vystřídána novou až poté, co se vyjasní, že nás záměna nepřivede z louže do bláta.
Lidstvo se vyvíjí a jeho činnost se zdá být čím dál šetrnější vůči životnímu prostředí a lidskému zdraví – omezuje použití látek, které působí striktně jako jedy. Už se dnes nesetkáme s plošnou aplikací DDT nebo neregulovaným používáním PCB. Lidé však do oběhu dodávají spoustu látek, které v použitých koncentracích mnohdy jedovaté nejsou, ale fungují plíživě a neméně nebezpečně: bourají jemné předivo hormonální rovnováhy a vysloužily si za to souhrnné označení „endokrinní disruptor.“ Takových disruptorů je v prostředí celá řada a nemusí být součástí jen plastů. Žijeme v jejich koktejlu, kde se účinky jednotlivých látek vzájemně kombinují. Výsledný efekt je někdy hodně překvapivý. Jsou známy případy, kdy ani jedna látka jako endokrinní disruptor nepůsobí, ale společně ve dvojici tento účinek mají. Naopak, jindy se efekty dvou endokrinních disruptorů vzájemně potírají. Endokrinní disruptor sice neohrožuje lidský život, ale po dlouhodobém působení se neblaze podepíše velmi často na reprodukci. Endokrinní disruptory mohou být příčinou potíží přirozeného početí stejně jako neúspěchů asistované reprodukce. Řešení? Odhad skutečného rizika endokrinních disruptorů pro člověka, studium mechanizmu účinku, hledání řešení a zejména smysluplná náhrada látkou skutečně neškodnou – úkol pro vědce, lékaře, průmysl i legislativu.
Pokud jde o bisfenoly A a S, tak při současné míře používání v dohledné době lidstvo určitě nevyhubí. Při popsaných pokusech nebyl jejich efekt stoprocentní. Některá vajíčka vypadala pod účinkem bisfenolu S lépe, jiná naopak hůře. Mohou nám ale život zkomplikovat. V ekonomicky rozvinutých zemích má dnes asi jedna pětina párů problémy s početím. Příčiny poruch plodnosti v mnoha případech neznáme. Nezanedbatelnou roli tu mohou sehrát i endokrinní disruptory.
Novou studii bychom měli vnímat jako varování. Pocit bezpečí, jemuž jsme možná propadli po zavedení „BPA-free“ plastů (tedy plastů neobsahujících bisfenol A), je falešný. Pouze jsme se přesunuli z bláta bisfenolu A do louže bisfenolu S.
Chuť se účastnila mnoha vědeckých objevů. Ochutnávání se někdy neobešlo bez vážnějších následků; někteří zvědavci svůj výzkum nepřežili, ale jiní z něj profitovali.
Jako malý kluk jsem, ponoukán staršími kamarády, strčil špičku jazyka mezi vývody ploché baterie. Dodnes si pamatuji, jak jsem pocítil ten šmak. Byla to asi moje první těsnější zkušenost s vědou/technikou a musím přiznat, že ještě dlouho potom jsem elektřinu považoval za slanou.
Před těmi šedesáti lety jsem samozřejmě neměl tušení, že v podstatě opakuji tehdy 200 let starý experiment švýcarského matematika, filosofa a přírodovědce Johanna Georga Sulzera, který zřejmě první na světě (dlouho před Voltou) nevědomky sestrojil cosi jako galvanický článeček a… ochutnal ho.
Konkrétně vsunul špičku jazyka mezi dva kousky různých kovů, jejichž opačné konce se dotýkaly. Když si zvykl na počáteční „štiplavý pocit“, mohl konstatovat: „Dotýká-li se stříbro a olovo a položíme-li je na jazyk, znamenáme zvláštní pocit, který se neobjevuje, když kovy tyto na jazyk jednotlivě položíme“ (jak hezky praví Ottova encyklopedie). Sulzer dále zaznamenal, že olověná část chutná na jazyku kysele a stříbrná louhovitě (žíravě).
Ochutnávali i další, jak kupříkladu dokazují názvy kyselina nebo hořec. Většinou se to obešlo bez vážnějších následků; někteří zvědavci svůj výzkum nepřežili, jiní z něj profitovali.
Během roku 1878 pracoval mladý chemik ruského původu Constantin Fahlberg, specialista na chemii cukrů, v laboratoři profesora Iry Remsena na Johns Hopkins University. Aniž bychom zabředli do detailů, měl za úkol zkoumat možnosti oxidace o-toluensulfonové kyseliny.
A pak se to jednoho červnového dne stalo: „Celý den jsem pilně pracoval v laboratoři. Večer před návratem domů jsem si důkladně umyl ruce a pustil práci z hlavy. Při večeři jsem si dal do úst kousek chleba a ten k mému překvapení chutnal sladce. Po krátké diskusi s hospodyní vyšlo najevo, že to ne chleba, ale moje ruce – navzdory umytí ­ jsou sladké! Vrátil jsem se do laboratoře a ochutnal všechno nádobí na pracovním stole…“
Až na to kápl – šlo o imid o-sulfobenzoové kyseliny, vedlejší produkt získaný jednou z reakcí vycházejících z kyseliny benzoové. Syntetizoval ho znovu a potvrdil si jeho výraznou sladkost (zhruba pětsetkrát sladší než cukr).
Společně s profesorem Remsenem pak objev publikovali. Neshodli se však v dalším postupu – Remsen v řečeném imidu spatřoval jen jednu z nových sloučenin a nepřikládal jí další význam, zatímco jeho asistent toužil po jejím využití a, proč to neříci, po penězích.
A tak si Fahlberg v polovině osmdesátých let sloučeninu tajně patentoval sám a začal ji vyrábět pod obchodním názvem sacharin (podle latinského saccharum, „cukr“).
Zpočátku došlo na Remsenova slova, že neexistuje žádný rozumný důvod, proč by lidé měli používat jakékoli umělé sladidlo, když mají cukr, ale nedostatek cukru za první světové války a později obezita udělaly ze sacharinu masově žádané zboží (spotřeba diabetiků byla proti tomu zanedbatelná).
Jednou na jaře 1763 se Edward Stone, obětavý anglikánský pastor z Oxfordshire, vydal k potoku, kde rostly vrby. Věřil totiž pravidlu, že látky léčící nějaký neduh nikdy nejsou daleko od jeho příčin, takže když kupříkladu vlhko způsobuje revma a když se přesto vrbě ve vlhku daří, musí ten strom obsahovat něco, čím se svému revmatizmu brání… a co by mohlo podobně působit i na lidi. Ochutnal tedy vrbovou kůru a shledal, že chutná podobně hořce jako již známý chinin. Na revma sice moc nefungovala, zato – zrovna jako chinin –­ srážela horečky, takže jí reverend vyléčil nejmíň padesát svých oveček ze „zimničnatosti“. Stone o tom neprodleně napsal samotnému předsedovi Královské společnosti (podle aktuálního roku jím byl astronom George Parker).
Vrba je latinsky Salix, její účinnou látku izoloval z kůry Němec Johann Buchner roku 1828 a nazval ji salicyn. O deset let později Ital Raffaele Pira „zušlechtil“ salicyn do podoby salicylové kyseliny. V roce 1859 objasnil strukturu salicylové kyseliny Němec Hermann Kolbe a navrhl její syntézu. V roce 1874 začala v Drážďanech její první průmyslová výroba. Salicylová kyselina měla ale chyby: chutnala hrozně a silně dráždila žaludek.
Zhruba ve stejné době chtěli dva medikové ve Štrasburku pomoci svým pejskům, kteří onemocněli psinkou. Zašli za lékárníkem pro naftalen, o kterém se doslechli, že tiší horečku. Lék zafungoval. Právě když chtěli napsat referát o zázračném antipyretickém účinku naftalenu, přiběhl rozčilený apatykář: omylem jim dal něco jiného, a to hybrid octové kyseliny a anilinu – acetanilid. Dalšími pokusy se přišlo na to, že i některé další sloučeniny odvozené od octové kyseliny (zředěnou ji známe z kuchyně) srážejí horečku, vzniklo tak dokonce několik tehdy relativně úspěšných antipyretik.
V roce 1894 chtěl chemik Felix Hoffmann z firmy Bayer AG ulevit svému revmatickému otci. Věděl o účincích nejen salicylové kyseliny, ale i derivátů kyseliny octové. Pokusil se je spojit. V létě 1897 získal na tehdejší poměry čistou acetylsalicylovou kyselinu. Účinkovala nesrovnatelně líp, než cokoli předtím. Počátkem roku 1899 dostala lékový název Aspirin.
Dnes už je to stěží představitelné, ale ti svědomitější z lékařů dávnější minulosti běžně ochutnávali moč svých pacientů, nejčastěji tak, že do ní ponořili špičku prstu a tu pak olízli. A tak už v roce 1674 jeden z těchto močových sommelierů, Angličan Thomas Willis, zveřejnil poznatek, že moč diabetiků je sladká. Sto let nato jeho krajan Matthew Dobson dokázal, že sladká chuť moči je způsobena cukrem (do té doby se u nás diabetu říkalo „úplavice močová“ či „žíznivka“, poté „úplavice cukrová“, „cukrovka“).
Koštování moči se stalo diagnostickým prostředkem cukrovky, terapií pak strava s omezením sacharidů. Začala dlouhá éra dietetické terapie cukrovky. Její smysluplnost pak byla nechtěně ověřena na diabeticích hladovějících při obléhání Paříže v roce 1871.
Podruhé ochutnávka významně vstoupila do řetězce objevů o cukrovce v roce 1889. To němečtí fyziologové Josef Mering a Oskar Minkowski vyjmuli psům slinivku, aby mohli studovat, jak probíhá trávení bez ní. O dalším kolují nejméně dvě verze:
Pravděpodobnější varianta říká, že při pravidelné kontrole psů bez pankreatu se jeden vymočil na operační stůl, což z nějakých důvodů nebylo uklizeno hned, tudíž vzápětí zapomenuto. Nazítří ráno přišel do laboratoře asistent a uviděl na stole bílou skvrnu. Ve snaze zjistit, co to je, provedl tu nejjednodušší analýzu: Mázl do skvrny prstem a olízl ho. Vida, cukr! Jak se ale mohl dostat na stůl?
Podle druhé verze chtěl ošetřovatel pokusných zvířat podat výpověď­ prý nedokáže udržet u zvířat čistotu. Důvod? Moč zvířat bez slinivky láká celá hejna much… Co bylo asi na psí moči tak atraktivní?
Tak či onak, spojení cukru v moči, tedy diabetu, se slinivkou bylo podstatným pokrokem; na podzim 1920 inspirovalo kanadského lékaře Fredericka Bantinga k jeho klasickým pokusům vedoucím k (nobelovskému) objevu inzulinu.
Na rozdíl od výše uvedených objevů jazykem existují i případy, kdy badatel musel svoji chuť naopak vší mocí potlačit.
Americký lékař (narozený na území dnešního Slovenska) Joseph Goldberger měl za první světové války zkoumat nemoc pelagru, řádící zejména v jižních státech USA. (Toto onemocnění vzniká při nedostatku vitaminu niacinu, B3, ve stravě.) Mimo jiné bylo nutné zjistit, zdali jde o nemoc nakažlivou, popřípadě čím se přenáší. A tak si náš badatel jednoho dubnového dne 1916 nasypal do nádobky trochu pšeničné mouky a do ní vyprázdnil zkumavku s výměty pacientky těžce nemocné pelagrou. Jako nášup si pak dopřál směsku mouky a kůže sloupané z vyrážky pelagriků. A aby měl jistotu, že přirozená kyselost v žaludku případný „bacil“ nezničí, spolkl předtím lžičku jedlé sody.
Celý týden se mu potom zvedal žaludek, ale nemoc nedostal. Tím potvrdil svoji hypotézu, že pelagra není nakažlivá, ale že jde o avitaminózu.
Roku 1787 hodlal americký lékař Nathan Potter z Baltimore dokázat, že žlutou zimnici přenášejí výpary nemocných. Přestože nepochybně věděl, že úmrtnost na tuto chorobu je až sedmdesátiprocentní, vyspal se v šátku nasáklém potem umírajícího. Poté si rozřízl kůži a vetřel do ní pot nemocného. Nakonec si naočkoval výtažek z jeho vředu. Zůstal zdráv.
Patnáct let nato si jeho francouzský kolega Jean-Louis Guyon na Martiniku oblékl na záměrně poraněné tělo košili nemocného. Když se nic nestalo, vypil jeho zvratky a ještě se jimi nechal naočkovat. Přestože tyto pokusy několikrát opakoval, i jemu se nemoc vyhnula.
A pokud pojem chuti poněkud rozšíříme, najdeme další příklady.
Jednoho květnového dne roku 1767 mladý britský chirurg John Hunter smočil hrot skalpelu v kapavčitém hnisu a poté si jím probodl předkožku i s žaludem. Chtěl si potvrdit svůj názor, že kapavka a syfilis jsou dva různé projevy téhož „chorobného jedu“. Spokojeně pak sledoval, jak se u něho vyvíjejí příznaky kapavky následované příznaky příjice. Tři roky strávil badatel, zvolený mezitím členem londýnské Royal Society, pečlivým studiem svých intimních výtoků i zánětů a následně i tehdy běžnou terapií: chemickým leptáním vředů a nanášením sloučenin rtuti. Během celé této doby učinil Hunter řadu neobyčejně přesných pozorování, z nichž vytvořil první podrobný klinický průběh obou pohlavních nemocí. Jeho neobyčejný autoexperiment měl jedinou vadu, o které nemohl mít tehdy potuchy: hnis náhodou obsahoval původce obou pohlavních chorob.
Teprve poté, co se zodpovědně vyléčil (či si to alespoň myslel), oženil se a zplodil dvě děti.
Rajčata ze supermarketu chutnají všelijak a často nijak. Šlechtitelé dlouhodobě kladli důraz na jiné než chuťové vlastnosti, o zbytek vůně a chuti plody přicházejí kvůli nízkým teplotám během přepravy a skladování. Co s tím?
Rajčata to s námi nemají lehké. Chceme po nich, aby byla dostupná celoročně, aby se nezkazila už během cesty od pěstitele do obchodu a aby jejich cena neruinovala rodinný rozpočet. Šlechtitelé vzali tyto požadavky v potaz a donutili rajčata všechna tato očekávání naplnit. Těm už ale nezbývají síly, aby při tom všem ještě obstojně chutnala.
Mezinárodní tým pod vedením Harryho Kleea z Floridské univerzity v lednu publikoval v časopise Science studii mapující genetické faktory zodpovědné za vůni (a zprostředkovaně chuť) rajčat.
Klee s kolegy prozkoumali genomy a chemické složení plodů 398 odrůd rajčat pěstovaných na Floridě a 352 v Izraeli (262 z nich se pěstuje v obou oblastech). Byly mezi nimi moderní i prastaré odrůdy, planě rostoucí rajčata i jejich nejbližší příbuzný druh Solanum pimpinellifolium. Vzorky 101 odrůd ochutnávali dobrovolníci.
Kombinací metod se podařilo identifikovat 37 látek ovlivňujících vůni rajčat a 33 látek, které měly vliv na to, jak rajčata lidem chutnají. Nikoli překvapivě patří 28 z nich do obou kategorií zároveň.
Ukázalo se, že 47 z 48 moderních odrůd má kombinaci alel, která sice pozitivně ovlivňuje velikost plodů, ale zároveň způsobuje pokles obsahu cukrů. Moderním odrůdám navíc chybí geny pro syntézu řady těkavých látek důležitých pro vůni rajčat. Některé z nich navíc i ve velmi malých koncentracích způsobují, že člověk rajčata vnímá jako sladší, přestože tyto látky samy o sobě sladké nejsou.
Nyní tedy víme, v kterých starých odrůdách jsou stále přítomny alely zajišťující sladkost a intenzivní vůni rajčat. Šlechtitelé se na ně mohou zaměřit a pokusit se vyšlechtit nové odrůdy, které by splňovaly požadavky dnešního globálního trhu, ale zároveň by si uchovaly své senzorické vlastnosti.
Také na další studii, publikované loni v listopadu v PNAS, se podíleli vědci z Floridské univerzity, tentokrát ve spolupráci s kolegy z Cornellovy univerzity a z Če-ťiangské univerzity (Zhejiang University) v čínském Chang-čou.
Zaměřili se na osud těkavých látek během skladování rajčat při nízkých teplotách. Zatímco na obsah kyselin a cukrů nemá chlad vliv, těkavé látky, které vůni rajčat významně ovlivňují, přestože jsou přítomny jen v piko- a nanomolárních koncentracích, z plodů postupně mizí.
Rajčata jedné moderní a jedné starobylé odrůdy vědci skladovali při 5 °C po dobu jednoho, tří a sedmi dní. Potom je na jeden až tři dny přesunuli do 20 °C. Zatímco jeden ani tři dny v chladu neměly na plody větší vliv, po sedmi dnech byl výsledek o poznání horší.
Zatímco v koncentraci glukózy, fruktózy nebo kyselin jablečné a citronové nebyl ani po týdnu v chladničce měřitelný rozdíl, koncentrace dvanácti z 66 analyzovaných těkavých látek se u obou odrůd významně změnila.
Koncentrace většiny z ovlivněných látek poklesla, a to až o 65 %. Týkalo se to především látek odvozených od aminokyselin a mastných kyselin. Koncentrace látek odvozených od karotenoidů (např. geranial s citronovou vůní) se naopak zvýšila.
Skupina 76 dobrovolníků shledala v chladu skladovaná rajčata mnohem méně chutnými než ta sklizená den před konzumací.
Ani následné ponechání rajčat tři dny při pokojové teplotě nevedlo u většiny látek k návratu na původní hodnoty.
Nízké teploty omezují tvorbu transkripčních faktorů (proteinů řídících přepis z DNA do RNA), takže při delším pobytu v chladu se mění aktivita řady genů. Analýza transkriptomu ukázala, že ovlivněno bylo 3300 různých molekul RNA. V pokojové teplotě se většina z nich vrátila k normálu, ale asi desetina z nich zůstala statisticky významně ovlivněna. Trvalé změny se týkaly i molekul RNA, podle nichž se v rajčatech tvoří enzymy obstarávající tvorbu těkavých látek.
Využití energetických zdrojů se přesunulo k jiným metabolickým drahám, především k zajištění stresové odpovědi. Tvorba aromatických látek má nižší prioritu, byla proto potlačena. Výsledek? Rajčata si sice uchovala čerstvý vzhled, ztratila však vůni a chuť.
Doporučení pro zákazníky je zřejmé: nedávejte rajčata do ledničky! Ale pokud plody pobývaly v chladu už v obchodě a na cestě od pěstitelů, příliš si stejně nepomůžete.
[1] Tieman D. et al., Science, DOI: 10.1126/science.aal1556
[2] Zhang B. et al., PNAS, DOI: 10.1073/pnas.1613910113
Nové zásady hodnocení výzkumných organizací od roku 2017, které přinesou velké změny stávajícího systému, schválila vláda na zasedání ve středu 8. února. Jak se vám líbí? Splnily, nebo nesplnily vaše očekávání? Zeptali jsme se význačných českých vědců.
Biochemička, nastupující předsedkyně Akademie věd.
To není otázka „líbení“. Jsem přesvědčena, že jde o krok správným směrem, respektive o návrat k dobré praxi ve vědecky vyspělých zemích. Je samozřejmé, že bude potřeba dopracovat „prováděcí pokyny“ a na různých místech příslušné dokumenty upřesnit. Každopádně je výborné, že už věda nebude redukována pouze na sumu výstupů a bodové přepočty k financování a že daleko větší důraz se bude klást na typ hodnocení výzkumné organizace (na její poslání) a na informované „peer-review“ při vlastním hodnocení. Za velmi správný považuji také postupný náběh nového způsobu hodnocení.
Egyptolog a archeolog, ředitel Českého egyptologického ústavu FF UK a ředitel koncese pro výzkum v Egyptě.
Hodnocení vědy stále dokola… Omlouvám se, nechci se nikoho dotknout, zejména ne těch, kdo to myslí dobře, ale v čem to tedy je? Všichni obdivují Ivy League, naše část Evropy je posedlá komisemi, tabulkami a indexy, které mají vytvořit tu světovou vědu. Na Ivy se moc věda netabulkuje, tam se dělá. Na Harvardu je normální dělat vědecké sborníky, monografie, samozřejmě články rovněž a přirozeně převažují. Proč je ale v Česku prakticky na blacklistu ten, kdo na Ivy publikuje něco, co u nás nepasuje do tabulek a bodového hodnocení? Proč se mám prakticky omlouvat za monografii na které dělá 25 lidí z celého světa několik let? Navíc vydanou v respektované české řadě a ne někde venku. Kde se dělá ta „skutečná“ věda? Proč mám vysvětlovat, že nejvýznamnější konference v našem oboru se konají v Praze a ne v obdivovaném zahraničí? Takže jak?
Fyzikální chemik, Biofyzikální ústav AV ČR a Přírodovědecká fakulta Masarykovy univerzity.
Z materiálu, který mám k dispozici, se nedá prakticky vůbec nic poznat. Osobně ale mám ty nejhorší zkušenosti s tím, když se u nás zavádí něco, aby to bylo „jako na Západě.“ Většinou to dopadne jako tragikomická karikatura.
Obávám se, že se jen přidá další úřednicko-byrokratická zátěž k těm, které už teď devastují českou vědu a vědce. Navíc se zavedený systém pravděpodobně následně ohne a zdeformuje k nepoznání, tak, jak to ty či ony vlivové skupiny budou potřebovat. Dokud není k dispozici detailní realizační rozpracování, jsou termíny jako „strategie a koncepce“, „životaschopnost“ atd. jen prázdné bezobsažné floskule. Kdo to určí? Jak to určí? Obávám se, že ve státě, kde řídící struktury vědy se byrokratizují dle exponenciální křivky a jsou ve stadiu permanentního personálního rozvratu, a kdy velká část akademické komunity o žádné hodnocení upřímně řečeno nestojí, může i dobře míněný pokus o reformu vést k dalšímu zhoršení stávajícího stavu.
Ale jak říkám, informace, které mám k dispozici, neumožňují žádný kvalifikovaný komentář. Pouze varují před možnými riziky, kterých se obávám.
P. S. Pokud by vláda skutečně chtěla udělat něco efektivního ke zlepšení výsledků české vědy, tak by se měla razantně pokusit o snížení absurdní byrokratické zátěže, kterou je česká věda prosáklá ve všech patrech a která výkonné vědce už doslova a do písmene ničí. Tím by se naše výkonnost zvedla a nic by to nestálo. Vědecká excelence se neodvozuje od slova excel a je nepřímo úměrná počtu grantových zpráv a jejich délce.
P. P. S. Pokud jsem někoho naštval, tak se velice omlouvám.
Ekonom, působí v CERGE-EI, společném pracovišti AV a UK.
Návrh nového systému institucionálního hodnocení vědy a výzkumu naplnilo má očekávání do té míry, že definitivně opouští dosud panující naivní a primitivní představy o hodnocení ala kafemlejnek a přišlo s vizí standardního moderního přístupu k hodnocení výzkumných organizací. Navíc preambule dokumentu dosvědčuje, že autoři jsou si vědomi zásadního významu hodnocení pro řízení systému VaV, což obnáší diametrálně více než jen problém, jak rozdělit veřejnou podporu na VaV mezi výzkumné organizace, jak to bylo dosud vnímáno.
Na druhou stranu jsem zklamán tím, že návrh vznikl na poslední chvíli bez veřejné konzultace, je šitý horkou jehlou, je nevyvážený svou podrobností a mnohde nejasný. Jde spíše o rámcový záměr, který bude muset být doplněn o mnoho prováděcích pravidel a informačních nástrojů. Příprava hodnocení vyžaduje mnoho zdlouhavé a intenzivní přípravy, včetně pilotního ověření a ustavení zahraničních panelů. Mám velkou obavu, že snaha řešit krátkodobé problémy vymýšlením přechodných systémů na pár let pohltí veškeré síly, takže se pořádné hodnocení stejně nestihne připravit. Nakonec se může stát, že nebude hodnocení vůbec žádné. Vůbec bych se nedivil, protože nevidím silné hráče, kteří by na zavedení pořádného hodnocení měli skutečný a silný zájem, přinejmenším stejně silný, jako je jejich zájem na čerpání prostředků daňových poplatníků na VaV. Zklamán jsem také tím, že se i v tomto volebním období nesáhlo na přípravu systémového hodnocení programů účelové podpory VaV. To je přinejmenším stejně důležitá agenda jako hodnocení institucionální.
Ředitel Národního ústavu duševního zdraví.
Žádné očekávání jsem v tomto směru neměl, nemohlo být tudíž ani splněno, ani nesplněno.
Další hrou, ve které lidé podlehli počítačům, je poker. Pokořitelem profesionálních hráčů je počítačový program DeepStack, využívající umělou inteligenci. Vyvinul jej desetičlenný vědecký tým, ve kterém sehráli důležitou roli Čech a dva Slováci. Výsledky jejich studie publikoval vědecký časopis Science.
Před 80 lety začal počítačový věk, když Alan Turing přišel se svým strojem. Pomohl zjistit, že věda nemůže rozluštit konečné tajemství přírody.
V roce 1900 David Hilbert představil třiadvacet hlavních matematických problémů, které zbývá rozlousknout. Tím nepřímo naznačoval, že (brzy) nastane čas, kdy v říši královny věd bude to nejdůležitější vyřešené a vývoj matematiky se svým způsobem završí.
(Podobným optimismem byla tehdy stižena řada dalších exaktních vědců, najmě fyziků; podle některých z nich se další vývoj fyziky měl odehrávat „na šestém desetinném místě“, tedy spočívat pouze v upřesňování již známého.)
Tentýž David Hilbert ve 20. letech – zcela v duchu svého přesvědčení – vyzval k sestavení úplného systému axiomů, skrze něž by se daly dokázat všechny matematické věty, čímž by se matematika rovněž stala formálně dokonalou vědou.
Tento tzv. Hilbertův program zaujal mladého rakouského logika Kurta Gödela (původem z Brna). A ten došel v roce 1930, bylo mu teprve čtyřiadvacet, k nečekanému závěru – dokázal totiž, že Hilbertův cíl je z principu nedosažitelný. Gödelův důkaz říkal, že žádný systém obsahující elementární aritmetiku (v matematice většina) nemůže být zároveň úplný a bezesporný (stoprocentně dokazatelný z axiomů).
Volnějších interpretací oněch dvou Gödelových vět o neúplnosti se nabízí povícero:
– V žádném systému obsahujícím přirozená čísla nelze dokázat vše, co v něm platí.
– Matematika je trvale otevřený, z principu neúplný, neohraničitelný svět.
Jakkoli se Gödelova neúplnost týká výhradně matematiky (konkrétně teorie čísel), skrze známý galileovský fakt, že matematika je jazykem přírodovědy a skrze nepochybnou skutečnost, že člověk je součástí přírody, se opatrně nabízí domněnka sice již odpradávna tušená, nyní však i potvrzená vědecky:
– Nelze dosáhnout úplné formalizace vědeckého poznání.
– Existují vědecké pravdy, k nimž nelze dospět uzavřeným logickým pochodem.
Nabízí se i takříkajíc literární verze: Žádný systém nemůže dokonale popsat sám sebe. (Podobně jako třeba recenzi na novou hru nemůže psát herec, který v ní má hlavní roli.)
V úplnosti poznat tedy můžeme jen nižší systém, než jsme my sami. Jenže tím, že o tom systému vůbec uvažujeme a tím ho zahrnujeme do svého světa, přestává být nižší a stává se „náš“. Max Planck to postihl v jedné z úvah o hranicích vědy: „Věda nemůže rozluštit konečné tajemství přírody. Je tomu tak proto, že při té poslední analýze se i my stáváme částí toho tajemství, které se pokoušíme rozluštit.“
Možnost být součástí problému, který řeší věda, je zprvu výhoda – můžeme přímo pozorovat, vnímat, cítit, používat zdravého selského rozumu; v pokročilejším, abstraktnějším stadiu (až do „té poslední analýzy“, jak říká Planck), se však počáteční výhoda stává omezením – lidské smysly ani rozum už nestačí.
Stanislav Komárek kdesi napsal, že „pravda se skládá ze dvou polopravd jako přímka ze dvou polopřímek a z daných výroků si vybereme vždy ten, který se nám více hodí do krámu či na který jsme emočně vyladěni“. Jsme částí tajemství, které se pokoušíme rozluštit – jsme bodem pomyslné přímky, kterou celou chceme obsáhnout poznáním. Tu přímku si můžeme volně představit třeba vodorovnou (osa času, od vzniku po zánik) nebo svislou (osa velikosti, od atomů po vesmíry). A teď si představme, že bychom mohli z té přímky vystoupit nad ni nebo vedle ní – to by byl pohled! Teprve PAK bychom – snad – mohli řešit i ten svůj bodík na přímce – sebe ve vesmíru.
K alespoň zprostředkovanému poopuštění našeho místa nám částečně napomáhají rozumem vedené „prodloužené smysly“, přístroje. (Iluzi „vystoupení“ mimo svůj bod na světočáře podléhají jedinci, kteří prodělali nějaký numinózní zážitek – osvícení, nirvánu, stav vědomí změněného drogovou intoxikací apod.)
Jaký tedy je původ těch pravd, které sice platí, ale nelze je logicky dokázat? Pravd, které nepoznáváme rozumem, ale – čím vlastně? Intuicí? Nebo snad dokonce Zjevením? Nezavání to filosofickým idealismem? Asi není divu, že jako vedlejší produkt svých úvah Gödel vypracoval důkaz existence Boží.
Aniž bychom zacházeli do podrobností (které ostatně jsou přinejmenším zčásti mimo chápání autora těchto řádků), Gödel své tvrzení o neúplnosti dokázal díky objevu metody, jak otázky dokazatelnosti převést na ekvivalentní otázky vypočitatelnosti některých funkcí na přirozených číslech (proto také jeho věty platí jen v takových částech matematiky, které obsahují aritmetiku). Skrze to dokázal, že v každém axiomatickém systému bude vždy existovat funkce, kterou nelze v rámci tohoto systému vypočítat.
V návaznosti pak další matematikové začali zkoumat, které funkce jsou vypočitatelné a které ne. Samozřejmě se nemořili s výpočty konkrétních funkcí, oni se zabývali problémem obecně, tedy tím, co je to vlastně výpočet a které funkce v oboru přirozených čísel lze vypočítat (ať už zpaměti, ručně, nebo strojmo).
Gödelův výsledek (z roku 1930, připomeňme) ukázal, že sice existují matematické pravdy, které nejsou dokazatelné, avšak zachoval naději, že alespoň pro ty dokazatelné pravdy existuje způsob, jak jejich důkaz mechanicky (formálně, axiomaticky, algoritmicky) odvodit.
Tato naděje trvala něco přes šest let. V lednu 1937 vychází v časopise Proceedings of London Mathematical Society článek O vyčíslitelnosti (odevzdaný koncem května 1936). Autor Alan Turing (náhodou také čtyřiadvacetiletý jako Kurt Gödel v době svého objevu) v něm dokazuje existenci nerozhodnutelných problémů, tedy takových, pro jejichž řešení nelze sestavit postup, který pak jen stačí přesně plnit. K tomu vytvořil koncepci ideálního univerzálního matematického stroje (tzv. Turingův stroj). Toto ryze abstraktní zařízení v podstatě čte seznam přirozených čísel a podle daných pokynů ho „schroustá“ na jiný seznam čísel. (Ale klidně si pod ním můžeme představit matematika, který při své práci používá tužku a papír a gumu, se kterými po jednotlivých definovatelných krocích, takříkajíc mechanicky, počítá podle programu, tedy znalostí uložených v hlavě.)
Turing ukázal, že existují matematické úlohy, tzv. nevyčíslitelné funkce, na kterých „jeho“ (tím spíše pak každý reálný) stroj selže, tudíž které nemohou být napodobeny a vyřešeny algoritmicky, čili automatizovatelnými postupy. Stejným postupem jako u Gödelovy neúplnosti, tedy od nedokonalé matematiky k neúplné přírodovědě, se dostáváme od nevyčíslitelné matematiky k ne zcela popsatelnému světu.
Byla to tehdy výživná sekvence: V době již tak znejistěné povrchními výklady Einsteinovy teorie relativity (1915), Bornovy pravděpodobnostní kvantové mechaniky (1926) a Heisenbergova principu neurčitosti (1927) dva kromobyčejně nadaní mládenci nedlouho po sobě (1930 a 1936/7) ukázali, že část existující pravdy je nedokazatelná a že část té dokazatelné pravdy je zase nevyjádřitelná algoritmicky (číselně, strojově). „O čem nelze mluvit, o tom je třeba mlčet,“ mínil německý filosof Ludwig Wittgenstein. (Nutno ovšem zdůraznit, že stejně jako Einsteinova relativita, Bornova hustota pravděpodobnosti a Heisenbergova neurčitost i Gödelova neúplnost a Turingova nevyčíslitelnost se uplatňují v podmínkách takříkajíc periferních, na hony vzdálených „lidským“.)
Tak jako nedokazatelné pravdy Gödelovy odkazují k filosofickému idealismu, i nevyčíslitelné funkce Turingovy jako by naznačovaly, že v mysli je cosi exaktně neuchopitelného, „božského“.
Svět je sice na jedné straně až nečekaně dobře matematizovatelný, na druhé ale exaktně méně poznatelný, než bychom si na základě jeho matematizovatelnosti mohli myslet.
V obou případech to však ukazuje, že poznání může mít i negativní podobu (že něco „nejde“), a pokud ta je respektována (což mimo jiné obnáší oslabení antropocentrického sebeklamu, které je samo o sobě cenným výsledkem), vědu i vědění to obohacuje. Trochu to připomíná kvantovou teorii: Hluboko dovnitř, do mikrosvěta atomárních částic, nikdy nepronikneme a jejich stavy i chování do detailu nepoznáme, ale to nám pranic nebrání zcela exaktně je studovat a využívat v makrosvětě.
Viz též navazující text Duch v mašině v rubrice Názory.
Slovo „chaos“ si obvykle spojujeme se zmatkem, nejistotou a také se strachem a utrpením. Chaos je považován za cosi škodlivého, za něco, čemu je třeba za každou cenu vyhnout. Paradoxní je, že každý z nás nevědomky chaos čas od času používá ve svůj prospěch.
Chaos funguje jako nevyhnutelný mezistupeň mezi dvěma stavy. Na počátku máme spíž a lednici s úhledně srovnanými potravinami. Na konci procesu se nachází výtečná svíčková. Cesta k ní vede přes nepořádek na stole a kuchyňské lince a nádobí ušpiněné od těsta na knedlíky. I lidské podvědomí nás doslova nutí procházet chaotickými epizodami. Dochází k tomu, když je třeba, abychom se dostali z jedné situace či stavu do druhé, výrazně odlišné.
Asi nejvýraznějším příkladem jsou rituály přechodu, běžné u přírodních národů. Během rituálu musí staré já „zemřít“, aby se mladík procházející iniciací narodil coby plnohodnotný člen kmene. Proto musí projít obřadem, jehož podstatnou součástí je vytržení ze společenské struktury, rozbití dosavadního života. Procesem iniciace vstupuje adept dospělosti do zmíněné chaotické epizody, jež je nutná ke vzniku jeho nového společenského statusu. Rituály přechodu často zahrnují traumatické zážitky, jako je dočasné vyhnání, ponížení, bolest (obřízka, vyražení zubu, tetování…).
Takové jednání můžeme vnímat jako barbarské, ale ono má své opodstatnění a může být pro zachování kmene dokonce nezbytné. Bez rituálu přechodu by si mladíci svého zasvěcení zdaleka tak nevážili, nelpěli by tolik ke své skupině a nebyli by tak ochotní pro ni v případě potřeby obětovat vlastní zájmy.
Ještě náročnější rituál, alespoň podle kmenových mýtů, čekal na budoucí šamany. Ti museli napřed zemřít, aby se narodili do nové – šamanské – existence. Mezi tím procházeli podsvětím a mohli být staženi z kůže a jejich kosti povařeny. Poté byly jednotlivé části šamanova těla opět složeny dohromady a on získal schopnost komunikovat s bytostmi vyskytující se mimo nás svět.
K rozšíření nejúspěšnějšího světového náboženství jistě pomohl také specifický rituál přechodu – křest. Pokud křest podstupuje dospělá osoba, je také spojen s určitým ponížením. Adept je před zraky ostatních polit vodou, případně je mu ponořena hlava či celé tělo. Účinnost rituálu je založena na asociacích, které jeho jednotlivé složky vzbuzují – včetně vody. Voda je beztvará a prostá jakékoli struktury. Podvědomě si ji proto spojujeme s chaosem (viz úvodní věta Starého zákona) a se „smazáním“ starého a vznikem nového (čehož využívají mýty o potopě světa).
Využití chaosu v rituálech se nezříkají ani moderní nábožensky nezaložení lidé. Předěl mezi starým a novým rokem je dosti významnou událostí, aby si zasloužil pořádnou dělicí čáru. Ta má opět podobu dočasně zrušených struktur. Opíjíme se, hlučíme, slevujeme ze společenských norem, mažeme i hierarchickou strukturu (na večírcích mívají na hlavě legrační čepici všichni od vrátného po ředitele). Podobně probíhají oslavy spojené s dalšími přechodovými událostmi, jako je změna věku oslavence, narození potomka či úspěšné složení důležité zkoušky.
Vzbuzuje-li voda asociaci s chaosem, o alkoholu to platí mnohem více. Použití alkoholu při oslavách je tak časté právě pro jeho schopnost rozostřit naše vnímání a zatemnit naše vědomí. Proto naléváme skleničku důležitým návštěvám. Chceme jim ukázat, že je pro nás jejich přítomnost natolik důležitá, že je třeba pomocí alkoholu „narýsovat dělicí čáru“ mezi dobou před příchodem návštěvy a po ní.
Kdoví, možná je i kvůli tomu tak těžké zbavit se závislosti na něm. Paradoxně, vyhrát nad závislostí vnímají lidé jako důležitou událost svého života. Jenže důležitou událost je třeba stvrdit pořádným zapitím. Osoba závislá na alkoholu se tak ocitá v začarovaném kruhu. Ten může být nicméně proťat náhradním rituálem, který uspokojí potřebu vyléčené osoby prožít si okamžiky přechodového chaosu.
Společnosti, které se pití alkoholu vyhýbají, si našly jiný způsob „tvorby“ chaosu. Mezi nejčastější patří střílení do vzduchu. Ovšem kvůli nábojům dopadajícím velkou rychlostí z výšky na zem je tento způsob slavení možná ještě zhoubnější než nezřízené popíjení.
Chaos je při ruce ve velmi různorodých situacích, a proto najdeme řadu paralel mezi natolik odlišnými jevy, jako je zmíněné slavení Silvestra a pláč. Pláčeme mimo jiné proto, abychom vytvořili dělicí čáru. Pláč nám má pomoci vyrovnat se s traumatickou událostí a vzchopit se k dalšímu životu. Proto je opět přítomna voda, tentokrát ve formě slz, které nám znemožňují ostře vidět. Pláč má podobu neuspořádaného štkaní a vzlykání, během kterého se neodkážeme soustředit na nic jiného, než na událost, která trauma vyvolala. Po dobu pláče dokonce nedokážeme komunikovat, případně jen s obtížemi. Když se vypláčeme, smutek zcela nezmizí (příliš rychlé vyrovnání se s obtížemi a s ním spojená bezstarostnost by nebyly evolučně výhodné, protože by snižovalo motivaci traumatickým událostem předcházet). Nicméně díky pláči jsme za traumatickou událostí učinili předěl a ten nám umožňuje jednat navzdory sklíčenosti, která v nás přetrvává.
O rehabilitaci chaosu se dosud zasloužili především matematici. Ti první to neměli snadné. Byli vystaveni posměškům, protože jejich kolegové nepovažovali chaos za dostatečně důstojný předmět ke zkoumání. Jenže chaos se ukázal být příliš zásadním a zároveň zajímavým a pro praxi důležitým tématem, než aby ho bylo možné ignorovat.
Teorie chaosu ukázala, že se chaotické jevy zcela rozdílné povahy podřizují nečekaně striktním zákonitostem. Ve všech se například uplatňuje tzv. Feigenbaumova konstanta (univerzální konstanta pro funkce na (jednotkovém) intervalu, definované jako závislé na parametru, přičemž změnou tohoto parametru můžeme dojít kaskádou zdvojování period k tzv. chaosu) a je jedno, jestli zkoumáme časové intervaly při kapání kohoutku, či množení živočišného druhu ve svém ekosystému, či abstraktní matematické struktury. Kolem nás převažují chaotické děje, zatímco jen nepatrná část jevů je pravidelných, i když my lidé máme pocit, že je tomu naopak.
Od teorie chaosu je jen krůček k fraktálům, mnohdy nádherným útvarům, které v sobě spojují vědu a umění. Především bohaté detaily Mandelbrotovy množiny okouzlily i řadu lidí, kteří se jinak matematice obloukem vyhýbali. Chaos se ukázal jako jev, který je nejen důležitý a užitečný, ale také krásný.
Jed je látka, která po vniknutí do organismu způsobí jeho poškození. Schopnost využít tohoto mechanismu ve svůj prospěch dává evoluční výhodu těm, kdo produkci nějaké toxické látky ovládli.
My lidé jsme se inteligencí a předáváním zkušeností naučili rozpoznávat toxický účinek přirozeně se vyskytujících jedů. Učíme se ve školách, jak si pochutnat na borůvkách a neskončit na márách po požití rulíku zlomocného. Jsme na tom stejně, jako se lidé žijící v oblasti výskytu prudce jedovatého hada korálovce v dětství učí básničku, pomáhající jim rozpoznat barevné křivky na jeho těle a nesplést si jej s neškodnou užovkou korálovkou sedlatou.
Řada lidí sice zahyne proto, že si na takové základní vědomosti nevzpomenou v pravou chvíli, jejich množství je však každoročně podstatně menší než počet lidí zahubených naší schopností jedovaté látky vyrábět. Když se pak některé, byť třeba jen náhodně, dostanou do potravin, je malér. O tom, kde v potravinách na nás číhá největší nebezpečí, si můžete přečíst v rozhovoru s profesorkou Janou Hajšlovou Jedy a mýty. Článek je bezplatně přístupný předplatitelům, ale následující tipy si můžete přečíst i vy, kdo zatím Vesmír předplacený nemáte.
O smrti mnohdy rozhoduje množství jedu, které se do těla dostane. Kupříkladu i sůl vás může připravit o život, pokud do sebe naládujete více než 200 gramů této důležité součásti našeho jídelníčku. Pokud se ptáte, kdy může malé množství jedu prospívat a kdy škodit, či zda lze člověka otrávit i bez jedu, čtěte článek Otrava v normě.
Pokud byste pátrali po látce, kterou byli lidé nejčastěji tráveni, bezesporu by vyhrál oxid arsenitý (As2O3) neboli arsenik, staročesky otrušík, zlidověle utrejch (kterýžto termín se posléze stal synonymem jedu obecně). Vyprávíme o něm v článku Král jedů.
O vyzvednutí ostatků dánského astronoma a alchymisty Tychona Brahe na podzim 2010 jste už asi četli. Česko-dánský tým vědců odebral ze čtyři století starých pozůstatků vzorky kostí a vlasů, které od té doby zkoumá. Hlavní otázku, zda byl Tycho krátce před smrtí otráven jedem a zda mohlo jít o bezprostřední příčinu smrti, už je zodpovězena. Teď tým přichází s novými podrobnostmi. Článek Záhadná smrt Tychona Brahe obsahuje krom bohaté fotogalerie především zvukový rozhovor s vedoucím výzkumného týmu, profesorem Janem Kučerou, který srozumitelně předkládá nová zjištění.
Je bezbarvý, není nijak cítit, nedráždí ke kašli, neslzní z něj oči. Zvýšenou koncentraci oxidu uhelnatého ve vzduchu člověk zaznamená, až když se tkáním nedostává kyslíku. Biotechnologickými nástroji upravená bílkovina by mohla naději pacientů na přežití a rychlé zotavení významně zvýšit: Past na tichého zabijáka: protijed proti oxidu uhelnatému.
Biolog Josef Lhotský napsal velmi poutavý text o jedu, který potřebujeme k životu a přitom měl na svědomí miliardy životů v době, kdy se v atmosféře Země objevil ve vyšších koncentracích. Odpověď na otázku ‚kterak kyslík změnil směr evoluce?‘ hledejte v jeho článku Kyslíková odysea.
Jedy byly také příčinou dramatického úbytku supů v Indii. Vypráví o tom text Útok na supy. Do Indie z části míří i článek o metanolových otravách. Světově nejvýznamnější totiž pocházejí právě z této části jižní Asie. Článek nicméně mapuje velmi důležitá medicínsko-psychologická zjištění u osob, které před pěti lety prodělaly metanolovou otravu v České republice. O tom, jak pití falšovaného alkoholu zabíjí i zmrzačuje a jak to souvisí s Parkinsonovou nemocí, čtěte v textu Padělky na zabití.
Z článků o jedech, které vyšly ve Vesmíru již dříve, doporučujeme zejména text Miloslava Pouzara Krutá smrt sluhy mnoha pánů, mapující děsivý příběh ruského agenta Alexandra Litviněnka očima toxikologa (přístupné pro předplatitele).
A proč se nepodařilo otrávit Rasputina a vrazi nakonec museli kyanid doplnit explozivně uvolněným olovem? O tuhém kořínku zhýralého mystika
Smrt dánského astronoma Tychona Brahe mohla ovlivnit událost, ke které došlo o dva měsíce dříve. Právě v tomto období v Brahových vlasech začaly významně klesat koncentrace prvků, kterým byl předtím vystaven. Přišel s tím česko-dánský vědecký tým v článku, publikovaném na stránkách odborného časopisu Archaeometry.
Je bezbarvý, není nijak cítit, nedráždí ke kašli, neslzní z něj oči. Zvýšenou koncentraci oxidu uhelnatého ve vzduchu člověk zaznamená, až když se tkáním nedostává kyslíku. Nový protijed by mohl naději pacientů na přežití a rychlé zotavení významně zvýšit.
Oxid uhelnatý (CO) vzniká při nedokonalém spalování v kotlích, kamnech, karmách i spalovacích motorech. Nadýchání se tohoto plynu patří celosvětově k nejčastějším příčinám otrav. V České republice lékaři otravu oxidem uhelnatým diagnostikují u tisíců lidí ročně, kolem 150 z nich umírá (jsou ale mezi nimi i oběti požárů), další mají dlouhodobé následky – neurologické potíže se mohou projevovat i šest let po otravě.
Hemoglobin v červených krvinkách váže oxid uhelnatý ochotněji než kyslík, takže i malé množství tohoto plynu dovede významně omezit transport kyslíku krví. Oxid uhelnatý navíc podobně jako kyanid přímo inhibuje mitochondriální respiraci v tkáních.
Otravu lze léčit inhalací čistého kyslíku nebo umístěním pacienta do přetlakové komory (hyperbarická kyslíková terapie) ve snaze nahradit oxid uhelnatý co nejrychleji kyslíkem. Bez těchto opatření se při pouhém pobytu na neznečištěném vzduchu organismus zbaví poloviny CO asi za 320 minut. Podáním čistého kyslíku lze tento čas zkrátit na 74 minut, v přetlakové komoře na 24 minut. Zpravidla ale trvá poměrně dlouho, než se pacientovi této pomoci dostane. Mnohdy je navíc třeba zároveň zajistit umělou plicní ventilaci a další intenzivní péči, což využití přetlakové komory komplikuje.
Lékaři by proto uvítali nějakou rychlejší a účinnější pomoc. Ideálně protijed, který by bylo možno pacientovi přímo na místě aplikovat a potlačit negativní účinky CO v těle. Tým vědců z University of Pittsburgh takový potenciální protijed představil v časopise Science Translational Medicine (DOI: 10.1126/scitranslmed.aah6571), byť jeho účinky zatím demonstroval pouze in vitro a na myších.
Jako základní „surovina“ pro přípravu protijedu posloužil lidský neuroglobin – hemoglobinu příbuzný intracelulární protein z nervových buněk, které chrání před poškozením při dočasném nedostatku kyslíku. Je běžný jak v mozku obratlovců, tak v periferních částech nervové soustavy včetně sítnice.
Autoři výzkumu neuroglobin upravili tak, aby vázal oxid uhelnatý asi pětsetkrát silněji než hemoglobin. Kyslík sice váže také, ale tisíckrát slaběji. Molekuly CO proto dávají vazbě na upravený neuroglobin přednost, z hemoglobinu se uvolňují a prázdné místo může opět obsadit kyslík.
K vytvoření účinného lapače CO stačila záměna čtyř aminokyselin: jednoho z histidinů vážících železo v hemové skupině za glutamin a tří cysteinů za méně reaktivní aminokyseliny. Gen s příslušně upravenou sekvencí vědci vložili do bakterie Escherichia coli, která pro ně vylepšený neuroglobin vyrobila ve velkém.
První série pokusů ověřovala účinnost upraveného neuroglobinu v podmínkách in vitro. Izolovaný hemoglobin zcela nasycený oxidem uhelnatým se po ponechání na čistém vzduchu zbavil poloviny molekul CO za 222 minut, zatímco v přítomnosti upraveného neuroglobinu se stejného efektu podařilo dosáhnout za 6,5 sekundy. Za půl minuty proběhl přesun molekul plynu z hemoglobinu na neuroglobin prakticky úplně.
V kultuře lidských červených krvinek se polovina molekul CO z hemoglobinu uvolnila na čistém vzduchu za déle než 500 minut, protože plyny tentokrát musely projít přes buněčnou membránu. Přidání neuroglobinu proces opět dramaticky urychlilo: polovina molekul CO se z hemoglobinu uvolnila za 24,5 sekundy, k nule výměna dospěla po necelých dvou minutách.
Rychlé „očištění“ hemoglobinu v laboratorní aparatuře je sice pěkné, v organismu ale může být vše jinak. Následovaly proto pokusy na myších.
Autoři výzkumu vystavili laboratorní myšky smrtelné dávce oxidu uhelnatého a poté jim aplikovali upravený neuroglobin. Za necelou minutu se myším začal vracet tep k normálu (po vystavení oxidu uhelnatému se zpomalil z 269 na 144 tepů za minutu), k fyziologickým hodnotám stoupl i krevní tlak. U kontrolní skupiny, která dostala pouze fyziologický roztok, obě hodnoty dále klesaly.
Sedm z osmi myší ošetřených neuroglobinem přežilo (87,5 %), zatímco v jedné z kontrolních skupin přežila jediná myš z deseti, ve druhé ze sedmi ani jedna. Vědci nicméně zdůrazňují, že nestudovali případná neurologická poškození přeživších myší.
Organismus myší se neuroglobinu rychle zbavil, do třinácti minut po podání už byla polovina molekul proteinu v moči.
Autoři nezaznamenali žádné vedlejší účinky (provedli chemický rozbor krve, histologii ledvin a nezjistili přítomnost upraveného neuroglobinu v játrech, ledvinách, srdci, mozku ani v plicích).
S ohledem na bezpečné dávkování u člověka odhadují, že podáním upraveného neuroglobinu by u člověka bylo možno snížit nasycení hemoglobinu oxidem uhelnatým o 10 až 15 procentních bodů (například z 30 % na 15 až 20 % molekul hemoglobinu), což by významně zvýšilo šanci pacienta na přežití a na zotavení bez dlouhodobých následků.
Od pokusů na myších je však k využití v klinické praxi ještě dlouhá cesta, na níž čeká řada překážek. A každá z nich může poslat nadějnou molekulu k ledu.
Pokud bychom pátrali po látce, kterou byli lidé nejčastěji tráveni, bezesporu by vyhrál oxid arzenitý (As2O3) neboli arzenik, staročesky otrušík, zlidověle utrejch (kterýžto termín se posléze stal synonymem jedu obecně).
Jak na něj lidé přišli? Chemický prvek arzen ve formě sulfidů provází řadu kovonosných rud (železa, stříbra, cínu, mědi a dalších); arzenik vzniká jako odpad při jejich výrobě (při teplotě něco přes 300 °C sublimuje a usazuje se na okolních předmětech, popřípadě je záměrně jímán). Asi nebylo možné přehlédnout, že tento bílý prášek vykazuje po náhodném požití dramatické zdravotní potíže. Ve vodě sice moc rozpustný není, zato už pár desetin gramu stačí zabít dospělého člověka.
Zprávy o biologickém účinku arzenu pocházejí pravděpodobně z Asie a do Evropy se dostaly ve 4. století  př. n. l. v souvislosti s tažením Alexandra Velikého. A nebyli bychom lidé, kdybychom toho nevyužili ku svému „prospěchu“.
V kruzích, kde šlo o moc anebo peníze, se v minulosti trávilo tak často, že každý významný člověk měl svého ochutnávače a často i specialistu na přípravu protijedů (Ottův slovník užívá půvabných termínů odjedy nebo kazijedy). Že se v tomto směru skutečně bádalo a experimentovalo, dokazuje starořecký lékař Dioskorides ve svém monumentálním lékopise De materia medica z 1. století: „Příprava protijedů je složitá, protože ti, kteří jed připravují, ho podají tak, že spletou i nejzkušenějšího. Hořkou chuť vezmou jedu tím, že k němu připojí něco sladkého, a zápach přikryjí vůněmi. Přidávají jedy i k lékům, které se, jak známo, podávají k účelům léčebným… Dávají je do nápojů, vína, polévek, vody s medem, čočky a vůbec do všeho, co je stravitelné.“
Velkou znalkyní a nápaditou podavačkou jedů byla třeba egyptská královna Kleopatra. Marka Antonia tyto specifické znalosti milenčiny děsily natolik, že u ní nikdy nesnědl nic, co by předtím neochutnal ochutnavač. Jednoho dne ho při hostině vyzvala, aby si dal do vína květy svého laurového věnce. Již již přikládal pohár k ústům, když ho sama zarazila. Pak nechala přivést vězně, který musel víno vypít ­ a zemřel. Květy vavřínu byly na špičkách otrávené. Kleopatra tím chtěla Marku Antoniovi dokázat, že by ho i přes veškerou jeho opatrnost otrávit dokázala.
Stran protijedů se v antice obzvláště vyznamenal Mithridates VI., vládce království Pontus v severovýchodním Turecku. Ve strachu, že by mohl být nepřáteli otráven, nechal počátkem 1. století  př. n. l. dělat pokusy s jedy na otrocích a zločincích; nepatrné dávky jedů užíval i on sám, aby si jeho tělo „zvyklo“ (odborně řečeno získalo toleranci). Vedle toho se svými lékaři vyvinul lektvar ze čtyřiapadesáti složek, například vína, opia či krve kachen krmených jedovatými rostlinami. Jeho účinnost zkoušel na odsouzencích a ve finále i na sobě samém (přípravek se pak pod jménem mithridalium užíval proti kousnutí jedovatých zvířat i jako všelék proti nemocem). Tím vším Mithridates získal značnou odolnost, takže vrahové vyslaní jeho synem ho prý nedokázali otrávit a museli ho probodnout kopím. (Zatímco mithridalium vzal čas, odolnost proti jedům se dodnes odborně nazývá mithridatismus.)
Jakkoli se arzenik bezpochyby používal pro travičské účely již dříve, první skutečně doloženou obětí tohoto jedu byl čtrnáctiletý Britannicus, syn císaře Claudia. Aniž bychom zacházeli do podrobností, otrávit ho nechal císař Nero, Claudiův adoptovaný syn, aby se zbavil trůnní konkurence.
Z četných traviček antické mytologie jmenujme alespoň Médeiu, která své sokyni v lásce Glauké přivodila kromobyčejně krušnou smrt rouchem napuštěným jedem.
Slavná herečka Národního divadla Marie Glázrová se jednou obrátila na známého lékaře Jiřího Brdlíka s prosbou:
„Pane profesore, dostala jsem novou roli, ve které mám umřít na otravu arzenikem. Můžete mi poradit, jaké jsou její příznaky, abych to zahrála přesvědčivě?“
„Víte, to skutečně nebude jednoduché,“ odpověděl čtverácky Brdlík. „Výrazným příznakem otravy arzenikem je úporné zvracení a časté vodnatelné průjmy. A to už je, milostivá paní, na vás, jak to zahrajete.“
Ano, akutní otrava arzenikem začíná zvracením a průjmem. Následují křeče a třes, poté kóma a smrt (podle dávky v několika hodinách až dnech). Pokud postižený přece přežije, trpí trvalým poškozením jater a nervového systému.
Otrava chronická pak může vést k vyzáblosti (kachexii), rakovině, cukrovce, srdečním nemocem.
Rozmyslný travič se vždy snažil svůj podnik co možná včlenit do běhu událostí; ideální bylo zamaskovat otráveného oběťmi epidemií cholery či úplavice, ­dříve běžných nemocí s podobnými symptomy jako při intoxikaci arzenikem. (Naopak výrazná podoba příznaků otravy a řečených nemocí někdy vyvolávala v lidech podezření, že někdo, třeba Židé, arzenikem otravují studně… Slavný internista Josef Thomayer vzpomínal, že jako student klatovského gymnázia v šedesátých letech 19. století slyšel zcela vážně vykládat, že studny takto otravují sami lékaři, aby měli hojné výdělky.)
Od pozdního středověku byli traviči běžně zaměstnáváni na šlechtických, církevních a královských dvorech. Některé rodiny, zvláště v Itálii a Španělsku, střežily jako rodová tajemství složení svých vlastních jedů. Ty – v čele s arzenikem – opakovaně sloužily pro vypořádávání nevyrovnaných účtů a k odstraňování nepřátel, k redukci počtu dědiců nebo k urychlení skonu patriarchy, který tvrdošíjně odmítal zemřít přirozenou smrtí.
Poptávka se také postarala o náležité rozvinutí travičské fantazie. Jedem se napouštěly košile, korzety, paruky. Jed se ukrýval do pudrů, krémů, líčidel. Milenka cílového objektu dostala darem otrávenou rtěnku. Jedem se napouštěly růžky stránek v knihách, které oběť čítávala. Nebo nedočkavá milující choť rozkrojila jablko nožem s čepelí potřenou z jedné strany jedem, čistou polovinu před ním snědla, druhou nabídla manželovi…
Velký rozmach zaznamenalo podávání arzenu v renesanční Itálii, kde dokonce kolovaly oficiální ceníky, nabízející za pevné sazby otravu významných osobností s garancí rychlého a pečlivého provedení.
V 17. století získala na proslulosti aqua Tofana, kterou pod krycím názvem Mana sv. Mikuláše z Bari nabízela v Neapoli jistá Giulia Tofana. Plochá lahvička s obrázkem sv. Mikuláše měla obsahovat zázračný olej ze Svatého hrobu, avšak ve skutečnosti skrývala arzen, olovo a výtažek z rulíku. Jako bezbarvá vodička bez chuti i zápachu se aqua Tofana dala snadno přimíchávat do jídel i nápojů.
Historicky zajímavý byl také poudre de succession („prášek dědiců“), rozmělněná směs olova a arzenu. Řádně aplikována, působila poznenáhlu, nenápadně napodobujíc rozvíjející se souchotiny a chudokrevnost, takže nikoho nenapadlo, že jde o otravu.
Rovněž cantarella, pověstný jed Borgiů, obsahovala arzenik (pravděpodobně ve směsi s práškem ze španělských mušek). Zejména nejmocnější z Borgiů, papež Alexander VI., choval k jedům vpravdě patologickou náklonnost. Vynalezl zlatý pohár se skrytou schránkou na cantarellu, jehož pomocí trávil hosty, kterých se potřeboval zbavit.
Výše zmíněná paní Marie Glázrová se jako herečka prokazatelně setkala s arzenikem ve své zřejmě nejproslulejší roli v Národním divadle (hrála ji tam hned ve třech různých inscenacích): jak známo, mladá Maryša v dramatu bratří Mrštíků tímto jedem zahubí svého nemilovaného starého manžela Vávru.
Arzeniku málem podlehl továrník Bierhanzl v (dnes už taktéž klasické) cimrmanovské hříčce Vražda v salonním coupé.
Světově nejznámější obětí arzeniku bývala v dobách sečtělosti nejspíš paní Bovaryová, která jím ukončila svůj zpackaný život. (Dramatizace tohoto Flaubertova románu se krátce před druhou světovou válkou dávala i v Národním, ale Marie Glázrová v ní nakonec nehrála.)
Rafinovanější využití arzeniku předepsal svému pachateli Umberto Eco; v jeho románu Jméno růže travič počítal s tím, že si čtenář sliní konečky prstů při obracení listů zakázané knihy.
Naproti tomu v literatuře často zmiňovaná záměrná otrava Napoleona arzenikem byla jako příčina jeho smrti vyloučena.
Nejfrekventovanějším aktérem stran arzeniku je ovšem Marshova zkouška (viz níže). Tato prostě instrumentovaná série chemických reakcí vystupuje v dílech Arthura Conana Doyla (provádí ji Sherlock Holmes), Agathy Christie (Hercule Poirot) nebo Astrid Lindgrenové (dětský detektiv Kalle Blomkvist).
Československá televize ji předvedla v druhém dílu seriálu Dobrodružství kriminalistiky.
Vraždy otravami zůstávaly dlouho nepotrestány, poněvadž se nedařilo prokázat přítomnost jedu. Prvním krokem na této cestě bylo dodatečné podání podezřelého jídla či pití otrokovi či odsouzenci, popřípadě zvířeti. Po staletí tak nechávali soudci jako důkaz jedu podávat zajištěné zbytky psům. Užitečné bylo i pozorování symptomů otravy a posmrtných změn na obětech. To je ale postup dosti subjektivní, a tak se občas vynořily svérázné závěry: starořímský filosof Seneca hlásal, že v mrtvole otráveného člověka se nemohou zrodit červi, jeho mladší krajan Suetonius zase označoval za typický znak otravy nehořlavost srdce.
V 19. století se arzenik začal široce používat jako jed na krysy a vinou jeho dostupnosti se situace s otravami stala neudržitelná. Pravda, už koncem 18. století švédský lékárník Carl Wilhelm Scheele (objevitel kyslíku) a německý lékař Samuel Hahnemann (vynálezce homeopatie) dosáhli dílčích úspěchů v důkazu přítomnosti arzenu, ale to na odsouzení člověka k smrti nestačilo. O tom se přesvědčil i anglický vojenský chemik James Marsh. Roku 1832 byl povolán jako znalec v jednom travičském soudním procesu. Přímo v soudní místnosti provedl zkoušku na přítomnost arzenu, využívající přechodného vzniku žluté sraženiny sulfidu arzenitého. Obhajoba však platnost jeho testu zpochybnila a porota obžalovaného osvobodila.
Frustrovaný učenec se proto rozhodl vymyslet důkladnější test. Po četných pokusech sestrojil přístroj, ve kterém se přítomné sloučeniny arzenu působením čerstvě vznikajícího vodíku (kyselina sírová + zinek) redukovaly na plynný arsan (arzenovodík). Ten se teplem rozložil na vodík a volný arzen v zahřáté rource vedoucí na studenou porcelánovou misku, kde ochlazený arzen vytvořil viditelný nálet (kovově lesklé arzenové zrcátko). Zkouška byla dostatečně citlivá, umožnila prokázat mikrogramy arzenu.
Svůj postup autor zveřejnil v roce 1836 a poprvé využil v případu jisté Marie Lafargeové, která byla na základě pozitivního testu na arzen odsouzena k doživotí za vraždu svého manžela.
Zatímco v letech 1820–60 bylo v Anglii, Německu, Španělsku a Francii zaznamenáno asi 500 případů vražedných otrav arzenikem (zhruba polovina všech případů násilných otrav), po uvedení Marshovy zkoušky do povědomí travičstva případů arzenových vražd výrazně ubylo.
Marshova zkouška sloužila přes sto let, než ji vystřídaly modernější metody stanovení arzenu, které kombinují separaci ze vzorku (nejčastěji vysokoúčinnou kapalinovou chromatografii) s citlivou prvkově specifickou detekcí (např. hmotnostní chromatografií nebo atomovou spektrometrií).
V dnešní době už se tráví jinak, nicméně arzen pro toxikology a lékaře stále neztrácí zajímavost (viz text Otrava v normě).
Kdy může malé množství jedu prospívat a kdy škodit? Lze člověka otrávit i bez jedu?
Lékař, chemik a buřič Paracelsus před půl tisíciletím hlásal, že „všechno je jedovaté a není nic, co by nebylo jedem, pouze dávka činí jed jedem“. Psavý psychiatr Vladimír Vondráček k tomu před půl staletím dodal: „Dvě stě švestkových knedlíků je toxičtější než jeden miligram morfia.“
A tak i nechvalně známý zabiják arzenik (viz text Král jedů) našel svoje uplatnění v medicíně, koneckonců jeho prospěšné účinky popisoval už jeden z nejvlivnějších antických lékařů Galén. Od středověku představoval arzenik významný lék, především proti rakovině a kožním chorobám. Alpští horalé ho brali jako „dopink“ před náročnými horskými výstupy (mj. totiž stimuluje pochody kompenzující nedostatek kyslíku). Podle vědeckých zpráv z druhé poloviny 19. století pojídači arzenu běžně užívali dávky pro normálního člověka smrtelné (jak se to projevilo na jejich dlouhodobém zdraví a době dožití, už asi není zjistitelné).
Od poloviny 18. století se téměř dvě stě let používal tzv. Fowlerův roztok (obsahoval arzenitan draselný, který se v žaludku stejně jako arzenik přemění na chlorid arzenitý), předepisovaný nejen na nejrůznější choroby, od kožních nemocí a poruch trávení přes malárii a další horečnaté stavy až po syfilis či chudokrevnost, ale rovněž pro celkové posílení organismu; takto ho užíval například Charles Darwin a pravděpodobně i Napoleon Bonaparte.
Arzenik také přivedl Samuela Hahnemanna k ideji „podobné léčit podobným“ (v nepatrných dávkách se v homeopatii dodnes používá při léčbě gastroenteritid, otrav potravou, infekcí a dalších neduhů).
Ženy ho zase používaly pro zlepšení pleti; v Arbesově romanetu Zázračná madona žena požíváním otrušíku (arzeniku) zkrásní do podoby Murillovy Madony, poté ale na následky otravy arzenem předčasně umírá.
Z podobných estetických důvodů ho koňští handlíři podávali před prodejem sešlým herkám, aby na pár hodin nabyly jiskru v oku, lesklou srst a čilejší pohyby.
A Český herbář z roku 1899 shrnuje: „Za náležité opatrnosti působí otrušík uvnitř prospěšně na celé ústrojí, zejména na svaly. První účinky jeví se v žaludku a ve střevech. Radí se proti raku, zimnici, padoucnici, posunčině a jiným neduhům čivním, proti uštknutí hada, kousnutí psa, hostci, dně, vyraženinám chronickým.“
Svoji vskutku hvězdnou chvíli však arzen v medicíně zažil v roce 1910, kdy německý lékař Paul Ehrlich oznámil, že z arzeniku připravil sloučeninu jménem Salvarsan (česky „zdráv buď, arzene“ nebo přeneseně „léčivý arzen“), první účinný lék proti syfilidě, první chemoterapeutikum na světě, předzvěst pozdějšího úspěchu sulfonamidů a antibiotik. (Nicméně temná stránka arzenu se ani tady nezapřela – Salvarsan někdy způsoboval také škytavku, zvracení, křeče, dokonce smrt…)
V současnosti se arzenik používá například v léčbě některých leukémií.
Hypotéza hormeze (z řeckého hormeion – „posílit“) předpokládá, že nízké dávky škodlivin nejenže organismus nepoškozují, ale dokonce mu prospívají. U jejího zrodu stála snaha vysvětlit léčivé účinky radioaktivních lázní (u nás Jáchymov) nebo povzbuzující efekt malých dávek arzenu (Fowlerův roztok).
Hormeze je vlastně přirozený jev. Jakýkoli fyzikální (teplota, ionizující záření), chemický (jedy) či fyziologický (námaha, hladovění) stres vyvolává komplexní odpověď směřující proti jeho škodlivému účinku. Součástí odezvy na buněčné úrovni je spuštění úsporných, opravných a čisticích mechanismů (viz např. Věda versus tradiční medicína, Vesmír 90, 360, 2011/6). Škodlivina v malém množství se tedy sice snaží organismus poškodit, ale ten se jí ubrání a v rámci své obrany „vyspraví“ navíc i nahromaděné poruchy škodlivinou nevyvolané, které by samy o sobě proces oprav nenastartovaly. Organismus z toho vyjde v lepším stavu, než se nacházel původně.
Teoreticky by se pak mohlo stát, že kdybychom se malými množstvím škodlivin „dopovali“ trvale, neustálým obranným zlepšováním svého stavu bychom dosáhli úrovně supermana. Jenže takhle to samozřejmě nefunguje.
Co se tedy stane, když je tělo škodlivině v „hormetické“ dávce vystaveno trvale? Odpověď je nabíledni – v určitém okamžiku se reparační kapacita vyčerpá a dál už organismus jen strádá, zjednodušeně řečeno, přímo úměrně schytanému množství škodliviny. Z tohoto pohledu je úkolem hygienických norem povolit jen takový její obsah v prostředí, aby (s určitou rezervou) ke stavu vyčerpání obrany (do konce průměrného života) nedošlo.
Kupříkladu náš starý známý jedolék arzen je v nepatrné koncentraci přirozeně rozptýlen v půdě, vodě, vzduchu, a tělo se na toto množství adaptovalo. Pokud se ale jeho úroveň zvýší, ať už kvůli lokálním přírodním podmínkám, nebo vinou lidské činnosti, místní obyvatelé začnou ve zvýšené míře trpět kožními chorobami, neurologickými a hematologickými poruchami, rakovinou kůže, plic, močového měchýře a dalšími nemocemi.
Avšak nezůstávejme jen u arzenu. Odpady všech skupenství, hnojiva, pesticidy, hormony (antikoncepce, „léčba“ hospodářských zvířat), potravní i jiná aditiva a kdovíco ještě vnášejí do životního prostředí tisíce sloučenin tělu naprosto cizích (mnohdy i dosud cizích našemu vědění). Pravda, ne všechny jsou přímo jedovaté, ale všechny, poněvadž na ně tělo není zvyklé, znamenají pro organismus zátěž. Pro ty z nich, o kterých víme, že jsou prokazatelně toxické, uplatňujeme hygienické normy. A teď se nabízí otázka: Jak si naše tělo poradí se všemi těmi polutanty dohromady? Dejme hypotetický příklad: Nechť všechno je „v normě“ – arzen a všechny další známé jedy – kupříkladu na desetině přípustných limitů. Každá látka sama o sobě by tedy neznamenala zdravotní problém. Předpokládejme dále, že takových látek jsou v biosféře tisíce. Nevíme, zdali se jejich účinek sečítá, násobí či dokonce umocňuje. Každopádně to znamená, že naše pomyslná kumulativní norma je překročena několiksetkrát.
Zcela „čistá“ (ve srovnání s nedávnou historií) půda, vzduch, voda, potraviny už v našich končinách neexistují. Dříve či později, až nám dojde vnitřní rezerva, nás čeká exploze výskytu tzv. civilizačních chorob (od alergií k nádorům), způsobených jedy v normě.
Existuje ještě otrava v mnohém horší než ze všech jedů světa – otrava „duše“. Jak vzniká? Zde je alespoň kostra děje: Snadná dostupnost až lísavost účelových dezinformací v obchodu i v politice vyvolává v mnoha lidech nadměrná, v praxi nesplnitelná očekávání, vágně spojovaná s představou čehosi stále lepšího. To je ale past. Všichni přece nemůžeme být nadprůměrně bohatí, vysmátí, „v pohodě“. Z rozdílu mezi tím, co by mělo nebo alespoň mohlo být, a tím, co je reálně dostupné, povstává zklamání, blbá nálada, tekutý hněv, v podstatě psychická otrava. A i pokud se mimořádně zadaří, zklamání se stejně dostaví, poněvadž orientace ani na ty nejdražší věci nezajistí spokojenost v životě. Výsledkem je stav, který Václav Cílek popsal takto: „Pravděpodobně se budeme mít čím dál tím líp, ale budeme z toho mít čím dál menší radost.“ Odborně se tomu říká Easterlinův paradox (od určité životní úrovně blahobyt k růstu spokojenosti nepřispívá, někdy ji dokonce snižuje).
Protijedem proti tomuto syndromu velkých očí není smíření, rezignace, pasivita, nýbrž aktivní a otevřený, ale zároveň informovaný, kritický a realistický pohled na sebe i svět.
Očekávám námitku, že syndrom „velký voči“ nepatří do toxikologie. Inu, jak se to vezme. Otázky jedů v normě a jedu slov spolu totiž hluboce souvisí a nelze je úspěšně řešit odděleně.
Před padesáti lety zemřel otec americké atomové bomby Robert Oppenheimer. O jeho životě se psaly romány i divadelní hry. Hlavní roli v nich hrály ctižádost a svědomí, vzestup a pád.
„Pro projekt Manhattan je absolutně nepostradatelný!“ prohlásil v roce 1943 jeho velitel a tím ho zaštítil před dotírající kontrašpionáží.
„Postavte neprostupnou zeď mezi Oppenheimera a všechna státní tajemství!“ přikazuje o deset let později americký prezident, tentýž, který mu několik let předtím udělil jedno z nejvyšších amerických vyznamenání.
Rodiče, bohatý newyorský výrobce oděvů německého židovského původu a mondénní snobka, ho měli za génia. Ve třetí třídě konal laboratorní pokusy, v páté zvládl základy fyziky a chemie. V devíti vyzval bratrance: „Polož mi otázku v latině a já ti odpovím v řečtině.“ Ve dvanácti začal sbírat nerosty a – z narychlo přistavené bedny, aby byl za pultíkem vidět – pronesl přednášku v Newyorském mineralogickém klubu.
Rozmazlené zázračné dítě dlouho nedokáže pochopit, proč ho ostatní děti nesnášejí. Ale učí se rychle: brzy se stává lvem salonů. Hloubka jeho znalostí jakoby neměla dna. „Oppenheimer ví všechno. Umí s vámi pohovořit o jakémkoli tématu, které vás napadne. Vlastně ne, je tu pár věcí, kterým nerozumí. Neví nic o sportu, “ řekl o něm později šéf Projektu Manhattan generál Leslie Groves.
Harvardem prosviští jako expres, na zkušené v Evropě (kde mj. navštívil Jáchymov) se seznamuje s výkvětem světové fyziky. Na anglické Cambridgi se v afektu pokusil otrávit profesora Blacketta (pozdějšího nobelistu), kterému záviděl jeho experimentální dovednost. V Göttingenu, kde získal doktorát za práci o kvantové teorii molekul, ho spolužáci popisují jako útlého, jakoby trochu postonávajícího mladíka s takovou výřečností, že museli písemně požádat profesora, „aby tomu americkému zázraku nasadil dusítko“.
Do Států se vrací jako velký příslib, univerzity se o něho perou. Vybírá si kalifornskou státní. Důvod? V její knihovně zahlédl vzácnou sbírku staré francouzské poezie.
Na Oppenheimerovy přednášky se sjíždějí studenti z širokého okolí. Zcela propadnou jeho kouzlu ­ napodobují jeho chůzi, řeč, gesta… Vědecky se v předválečné době zabývá kvantovou teorií a teorií relativity, je jedním z autorů teorie neutronových hvězd.
Ve dvaatřiceti se stává profesorem a také milencem levicové intelektuálky. Přátelí se s americkými komunisty, z dědictví po otci podporuje jejich tisk. Buřičské období končí v roce 1940 sňatkem s půvabnou bioložkou.
Rok nato je Oppenheimer zvolen členem americké akademie věd. Na konci téhož roku 1941 USA vstupují do války. A jednou z prvních věcí, o kterou se armáda zajímá, je uranový problém.
Počátkem roku 1939 přichází z Německa zpráva o objevu štěpení uranu. Při něm se uvolňuje obrovské množství jaderné energie. Proskakují zprávy, že nacisté pracují na vývoji atomové zbraně mimořádné ničivosti. Je jasné, že ten, kdo ji bude mít první, vyhraje válku.
Oppenheimera ke štěpení táhne intelektuální zájem, vždyť jde o nejvýznamnější objev poslední doby. Při výzkumu projevuje takový organizační talent, že si ho vyhlédnou státní administrátoři. Jak ale tak bytostného civilistu  a humanistu získat k vojenskému výzkumu?
Agent kontrašpionáže, který ho sledoval, soudí: „Lze se domnívat, že Oppenheimer velice usiluje o to, aby si pomocí Projektu Manhattan získal světovou vědeckou pověst a vydobyl si místo v dějinách. Dále soudím, že armáda je schopna mu to umožnit, ale může také stejně dobře zničit jeho jméno, pověst a kariéru. Kdyby si v plném rozsahu uvědomil tuto alternativu, mohl by dospět k naprosto odlišnému názoru, pokud jde o postoj k armádě…“
Po řadě pohovorů a tahanic mezi různými složkami armády je v létě 1943 Oppenheimer definitivně jmenován vědeckým ředitelem Projektu Manhattan, zaměřeného k výrobě jaderné pumy. Na jeho návrh jsou u odlehlého městečka Los Alamos uprostřed hornatých pustin Nového Mexika vybudovány tajné laboratoře. Do nich soustředí nejlepší vědce z Ameriky i uprchlíky z Evropy (za všechny alespoň konstruktér prvního jaderného reaktoru Ital Enrico Fermi, objevitel termojaderné syntézy ve Slunci Hans Bethe z Německa, budoucí otec americké vodíkové pumy Maďar Edward Teller, později i zakladatel kvantové mechaniky Dán Niels Bohr).
O Oppenheimerově vědecké i lidské prestiži svědčí skutečnost, že někteří badatelé vstoupili do tohoto podniku jen proto, že mu šéfoval on. Velitel Projektu generál Leslie Groves tuto intelektuální elitu exaktních oborů charakterizoval jako „největší shromáždění nevypočitatelných bláznů, jaké se kdy sešlo“.
Nicméně Oppenheimer svojí autoritou i charismatem dokázal ty stovky individualit spřáhnout ke společnému tahu. Jeden psycholog později definoval jeho vůdcovské schopnosti jako „umění rozeznat, co komu říct, kdy to říct a jak to říct tak, aby účinek byl maximální“.
Fyzik Richard Feynman pak vzpomínal: „Byl velice trpělivý a bral ohledy na každého z nás… Skvělý člověk.“
Manželka Enrika Fermiho Laura ho viděla podobně: „Z Oppieho byl skutečně výborný ředitel, stal se duší projektu. Svým nevtíravým způsobem se dokázal se vším seznámit a s každým udržoval dobré styky. Výzkumu rozuměl po všech stránkách ­ teoretické, experimentální i technické, a proto se mu podařilo je sladit a celou práci uvést do tempa. Svou odpovědnost nesl s nadšením a zápalem pro věc přímo nábožným.“
Překladatel Haakon Chevalier ho popsal takto: „Vysoký, nervózní a soustředěný… pohyboval se podivnou chůzí, na způsob poklusu, komíhal rukama, hlavu měl stále nakloněnou na stranu, jedno rameno výš než druhé… Vypadal jako mladý Einstein a současně jako přerostlý zpěváček na kůru. V jeho tváři bylo něco moudrého a současně strašně nevinného.“
Dva roky řídil tisíce lidí, drtivou většinu znal křestním jménem.
Dva roky kouřil jak tovární komín a spal pár hodin denně, až při 183 centimetrech výšky vážil 58 kilo.
Dva roky ho špehovali na každém kroku. V létě 1943 se telefonicky ozvala bývalá láska. Oppenheimer se s ní sešel v San Francisku, sledován bezpečnostními agenty. Ti vzápětí podali návrh na jeho odvolání. Generál Groves ho však prohlásil za „absolutně nepostradatelného“. Aby znovu získal ztracenou důvěru, Oppenheimer sám od sebe prozrazuje svůj dřívější rozhovor s přítelem Haakonem Chevalierem, levicově smýšlejícím lingvistou z Kalifornské univerzity. Ten se Oppenheimera údajně ptal, zdali by souhlasil s případnou soukromou výměnou informací se sovětskými vědci.
Nakonec si ambiciózní fyzik ředitelský post udržel,­ zatímco nic netušící lingvista se až v padesátých letech náhodou dozvěděl, proč měl v USA pořád takové potíže se sháněním místa, až musel odjet do Evropy. (Profesor Chevalier napsal dvě knihy inspirované Oppenheimerovým životem: Muž, který chtěl být bohem a Oppenheimer: Příběh jednoho přátelství.)
Kontrašpiony však Oppenheimer nepřesvědčil. „Jeho věrnost národu je sporná. Domníváme se, že je s to být bezvýhradně věrný jenom a jenom vědě.“
Každopádně, „Oppie“ dokázal, že nepostradatelný je. Z ryzího teoretika, který – jak pravil jeden ze zúčastněných – „nebyl s to provozovat ani stánek s občerstvením“, se převtělil do kůže prakticky uvažujícího manažera. Jako vědecký ředitel Projektu musel vyřešit tři hlavní problémy: finance, odborníky, utajení.
Příspěvky od firem získal díky mimořádné výmluvnosti a apelu na vlastenectví.
Vědce získal svojí vědeckou autoritou i „intelektuálním sex-appealem“ (řečeno slovy jednoho z kolegů), ostatně i ti nejmírumilovnější imigranti z Evropy chtěli svým dílem přispět k porážce režimu, který je vyhnal z domovů.
Nicméně asi nejužitečnější byl jeho nápad shromáždit a zavřít všechny potřebné odborníky i s jejich rodinami na odlehlém místě, a teprve tam jim dát do ruky všechny potřebné informace a vybavení.
Byl zkrátka všude ­ vyjednával na úřadech ve Washingtonu, konzultoval na univerzitách po celých Státech, řešil problémy lidské, technické i matematické.
Když skončila válka v Evropě a bylo jasné, že Němci A-bombu nemají, chtěli někteří jeho kolegové práci zastavit. Oppenheimer jim to dokázal nejen vymluvit, ale ještě je strhnout k závěrečnému finiši.
Groves se později chlubil: „Kdekdo mi vytýkal, že jenom laureát Nobelovy ceny nebo alespoň člověk vyššího věku bude mít dost autority, aby zvládl tolik primadon. Ale já jsem trval na Oppenheimerovi a výsledky mi daly za pravdu. Co dokázal on, nebyl by svedl nikdo jiný.“
A tak 16. července 1945 nedaleko Los Alamos explodovala první jaderná puma. Oppenheimer se v té chvíli rozčilením sotva udržel na nohou. Když obzor ozářil blesk výbuchu, v hlavě mu vytanul úryvek ze staroindického eposu:
Zář všemocného bez hranic a konce ­
toť tisíc sluncí rázem vyšlehnuvších…
A při pohledu na hřmotný vzestup obrovského mraku, napadl ho jiný verš: Jsem smrt, jež ničí vše.
Bezprostředně po zničení Hirošimy a Nagasaki loajálně rozpracovává směrnice pro výrobu jaderných zbraní, současně ale varuje, že USA si monopol neudrží a že vypuknou závody ve zbrojení.
Vláda se přesto rozhodla v jaderném zbrojním programu pokračovat. Openheimer, nedávno světu představený coby „otec atomové bomby“, v říjnu 1945 rezignuje na místo ředitele v Los Alamos.
Jeho hvězda však stoupá dál. Od prezidenta Trumana dostává Medaili za zásluhy. Stává se ředitelem prestižního Ústavu pro pokročilá studia v Princetonu, tedy i šéfem Alberta Einsteina, který ho měl za „neobyčejně schopného, všestranně vzdělaného muže“.
Koncem čtyřicátých let zasedá v desítkách různých komisí, řídí několik výzkumných ústavů, předsedá řadě institucí, je poradcem prezidenta v otázkách atomové energie. Ve stejné době proti jeho naléhavému doporučení dává prezident Truman zelenou vývoji vodíkové bomby.
V červnu 1953 byli pro špionáž popraveni manželé Julius a Ethel Rosenbergovi. (Nikdy se nepřiznali a důkazy proti nim pocházely z utajovaných sovětských depeší, takže soud s nimi nebudil důvěru. Až v devadesátých letech několik vysloužilých důstojníků KGB veřejně potvrdilo, že s Rosenbergovými spolupracovali.) A aby toho nebylo málo, v srpnu 1953 odpaluje Sovětský svaz svou první vodíkovou bombu, rovnou vojensky použitelnou. (Američané sice uskutečnili termojaderný výbuch už počátkem listopadu 1952, ale to, co explodovalo, byla obrovská nepřenosná tlaková mraznice s kapalnými izotopy deuteriem a tritiem. K vojensky použitelné vodíkové bombě s pevným a stálým deuteridem lithným dospěli až počátkem března 1954, tedy skoro sedm měsíců po Sovětech.)  V USA propuká špionománie. Senátor McCarthy stupňuje hon na tzv. vnitřní nepřátele USA.
FBI vypracovala na Oppenheimera „velezrádný“ spis tlustý 140 centimetrů, kde mu všechno spočítala i s úroky, včetně nesouhlasu s eskalací amerického jaderného zbrojení, návrhu vzdát se jaderného monopolu a podřídit záležitosti jaderné energie mezinárodní kontrole a především odmítání vývoje vodíkové pumy.
Na jaře 1954 stanul miláček národa před vyšetřovací komisí vládního Výboru pro atomovou energii. Tři týdny byl ponižujícím způsobem vyslýchán. Přestože spolupracoval a dokonce učinil „sebekritiku“, přestože prakticky všichni svědkové vypovídali v jeho prospěch, nakonec převládla výpověď Edwarda Tellera, solitéra, který měl díky Oppenheimerově velkorysosti v Los Alamos řadu privilegií.
Teller napřed popsal Oppenheimerovy stesky na přílišnou utajenost Projektu Manhattan. Na přímou otázku „Věříte, nebo nevěříte, že je doktor Oppenheimer nespolehlivý?“ pak odpověděl kličkami, které nakonec zničily Oppenheimerovu pověst nejen jako vlastence, ale i jako důvěryhodného člověka: „V řadě případů jsem viděl doktora Oppenheimera jednat – pochopil jsem, že doktor Oppenheimer jednal – způsobem, jemuž jsem jen těžko mohl porozumět. V četných otázkách jsem s ním naprosto nesouhlasil a jeho jednání mi, abych řekl pravdu, připadalo zmatené a komplikované do té míry, že bych si byl přál vidět životní zájmy této země v rukou někoho jiného, komu bych rozuměl lépe, a tudíž i víc věřil.“
Komise nakonec vynesla verdikt: Nespolehlivý.
Prezident Truman okamžitě nařizuje: „Postavte neprostupnou zeď mezi Oppenheimera a všechna státní tajemství!“ (Ironií osudu krátce nato americký Senát vysloví nedůvěru McCarthymu, který se pak do tří let upije.)
Stejný verdikt mu však otevřel cestu zpátky do vědecké komunity. „Co jsme dělali, byla práce ďáblova. A teď se vracíme ke svým vlastním úkolům.“ Americká fyzikální společnost jej roku 1954 demonstrativně znovu zvolila do čela Ústavu pro pokročilá studia v Princetonu. Jako dřív za ním začali jezdit vědci z celého světa.
V roce 1963 byl rehabilitován a prezident Lyndon Johnson mu udělil Cenu Enrica Fermiho.
Robert Oppenheimer, člen několika zahraničních akademií věd včetně japonské, umírá 18. února 1967 na rakovinu jícnu. Je mu třiašedesát. Rok před svou smrtí v jednom rozhovoru prohlásil: „Totálně jsem selhal!“ A když mu připomněli jeho atomový úspěch, konstatoval: „Nechává na jazyku jen chuť popela.“
Svoji vpravdě faustovskou životní zkušenost pak vystihl tímto bonmotem: „Optimista si myslí, že toto je nejlepší ze všech možných světů. Pesimista to ví.“
Už od roku 2009 vyhlašuje Přírodovědecká fakulta Univerzity Karlovy fotografickou soutěž Věda je krásná. Podívejte se na vítězné práce osmého ročníku a na výběr dalších snímků.
Soutěž je otevřena pro studenty a zaměstnance všech fakult UK a ve dvou kategoriích (Objevitelská a Kabinet kuriozit) i pro přírodovědce registrované na webu prirodovedci.cz.
Hned dva týmy hlásí významný pokrok na poli pěstování lidských orgánů pro transplantace v těle zvířat.
Tým vedený Hiromitsuem Nakauchim ověřil léčebný potenciál tohoto postupu, když nechal narůst v těle potkanů myší slinivku a z ní izolovanými buňkami pak vyléčil myši trpící cukrovkou (Nature, DOI: 10.1038/nature21070).
Tým pod vedením Juana Carlose Izpisuy Belmonteho testoval osudy lidských buněk vnesených do  prasečích embryí. Embrya složená z prasečích a lidských buněk, tzv. chiméry, nechali vědci z etických důvodů vyvíjet v těle prasnice jen čtyři týdny (Cell, DOI: 10.1016/j.cell.2016.12.036).
Zatímco u potkanů se daří zajistit růst orgánů z myších buněk, lidské buňky se v prasečích embryích prosazují při tvorbě tkání a orgánů jen s potížemi. Přesto jsou vnímány výsledky Belmonteho týmu jako důkaz toho, že cesta k produkci lidských orgánů v prasečím organismu je schůdná. Badatelé se ale na ní budou muset ještě vypořádat s nejednou překážkou.
Do některého z příštích čísel Vesmíru připravujeme detailnější pohled na tuto problematiku.
Mohou počítače myslet jako lidé? Jsem přesvědčen, že přijde čas, kdy stroj projde Turingovým testem. A nebude to jenom zásluhou zdokonalující se strojové strany hřiště. Změní se i lidský protihráč.
Turingův stroj se zrodil jako abstraktní prostředek pro ilustraci problému nevyčíslitelnosti; dlouho nikoho nenapadlo, že by mohl mít nějaký praktický význam. Počtáři byli totiž zvyklí, že všechny dosavadní stroje minulosti (Pascalův, Leibnizův, Babbageův) byly postaveny pro jeden konkrétní druh úkolů (sečítat/odčítat/násobit/dělit), ony měly tuto schopnost přímo „zadrátovanou“ do konstrukce, do koleček a jejich převodů i ozubení. Alan Turing (1912-1954) však ukázal, že počítací stroj nemusí být pro každý konkrétní úkol stavěn jiný, ale stačí jeden stroj univerzální, který se liší pouze programem, vytvořeným pro každý případ zvlášť.
Turingův stroj tedy – stejně jako počítače dneška – měl oddělený hardware (společný pro mnoho úkolů) a software vždy pro aktuální úkol. To mu propůjčovalo vysokou míru variability, tudíž všestrannější využitelnost.
Turing rovněž naznačil, že „jeho“ stroj nemusí nutně jenom počítat.
Tady se přímo vnucují otázky (kterým jsme se v předchozím textu Turingův stroj a co bylo potom vyhýbali) přes svoji odtažitost a svízelnost natolik lákavé, že o nich – řečeno wittgensteinovsky – nelze mlčet. V letu alespoň některé:
Kolik toho má matematika společného s přírodou? Odpověď dává jednak fyzika (a další přírodní vědy), jednak moudré hlavy:
„Kniha přírody je psána jazykem matematiky.“ (Galileo Galilei)
„Věřím, že v přírodě se uskutečňují ty nejjednodušší představitelné matematické ideje.“ (Albert Einstein)
„Zázračná vhodnost matematického jazyka k formulování fyzikálních zákonů je skvostný dar, kterému ani nerozumíme, ani si jej nezasloužíme.“ (Eugene Wigner)
Zdá se tedy, že příroda je dobře počitatelná, což potvrzují četné (v drtivé většině prosté a elegantní) vzorečky přírodních zákonů. (Mně osobně kupříkladu vždycky fascinoval fakt, že podle tak abstraktních útvarů, jako jsou kuželosečky, létají ve vesmíru planety a komety.)
Byl to však rovněž Einstein, kdo napsal: „Pravda o fyzikálním světě nemůže být nikdy založena jen na matematických a logických úvahách.“ A to nás přivádí k další bláznivé otázce: Který svět je bohatší – matematický, nebo fyzikální? Nikolaj Ivanovič Lobačevskij se před dvěma sty lety domníval, že „neexistuje ani jedna oblast matematiky, a to jakkoli abstraktní, která by se jednou nedala aplikovat na jevy reálného světa“. Godfrey Harold Hardy před lety osmdesáti zase, že „jen velmi málo matematiky je použitelné v praxi a i to málo je poměrně nezajímavé“.
Jsou případy, kdy pro některé z nově objevených přírodních dějů musíme příslušnou matematiku v potu tváře vytvářet, například Werner Heisenberg pro svoje pojetí kvantové mechaniky objevil/ vynalezl speciální maticový počet. (O matematice pro takové strunaře ani nemluvě.)
A teď to hlavní: Dá se rozum nasimulovat počítačem? Turing věřil, že ano. Hodně se tomu přiblížíme, pokud rozum ztotožníme s logicko-matematickou inteligencí (ta je dnes v západním světě nejžádanější).
Pak se ovšem vnucuje otázka, jaký je rozdíl mezi touto inteligencí a lidskou myslí (obecně myslí s egem a fylogenetickou i ontogenetickou historií). Jistě obrovský; inteligence člověka zdaleka není jen logicko-matematická. Navíc ani komplexní lidská inteligence nepředstavuje celou lidskou mysl, ta zahrnuje i škálu emocí a zasahují do ní pudy a instinkty, ve kterých je geneticky uložena evoluční zkušenost lidstva, jeho kolektivní nevědomí.
Každopádně to vypadá, že počítačová inteligence není zcela nedostupná. Taková bude pravděpodobně řešit úkoly kvantitativní extrapolací všech (naprogramovaných) už známých odpovědí, bude schopna dělat očekávané, předvídatelné objevy. Na úroveň lidské mysli však asi nedosáhne, protože ta není ani beze zbytku algoritmická, ani pouze inteligentní. Počítač podle mého názoru stěží pocítí lásku, krásu, lítost, nadšení, nudu nebo třeba výčitky svědomí, nebude schopen intuice nebo tvořivosti.
Ledaže – i mysl je pořád „jenom“ produkt vysoce organizované hmoty, tikot stále stejných elektrických nábojů, přílivy a odlivy týchž chemických prvků a sloučenin – bychom zmapovali, pochopili a dokázali napodobit, jak se kaskády elektrických výbojů a chemických reakcí v neuronech mozku mění na určité úrovni v myšlenky a naopak, a potom totéž „naučili“ dělat nanočipy a z těch sestavili (křemíkové či dokonce uhlíkové) mozky složité tak, aby se z nich vynořilo vědomé Ego schopné učit se (za pochodu samo měnit svůj program) i mýlit se (nechovat se za všech podmínek jen logicky správně) a potom je podrobili jakési rychlené evoluci uměle napodobeným „přírodním“ výběrem. Podle mě toho člověk teoreticky schopen je – za ideálních podmínek, po nekonečně dlouhé době nekonečně velkého úsilí. Problém spočívá jinde – jeho přirozenost se postará o to, že se lidstvo i bez válek zničí dřív, než dosáhne potřebné vědecké úrovně – básnicky řečeno utopí se v prométheovském popelu a zbloudí ve faustovském zaprodání (viz též text Vědět všechno…).
Leč nechme už fantazírování a vraťme se na starý dobrý tenký led. V roce 1950 vychází ve čtvrtletníku Mind stať Computering Machinery and Intelligence, v níž je prezentován test strojové inteligence – stroj „myslí“ tehdy, když v písemném rozhovoru s ním více lidí nepozná, že hovoří se strojem.
Autor, kdo jiný než Alan Turing, tehdy prozíravě rezignoval na (beztak prakticky nedosažitelnou) exaktnost a objektivitu a uchýlil se k jednoduché, navýsost subjektivní metodě založené na lidské dojmologii (blíže o Turingově testu např. v knize Douglase Hofstadtera Gödel, Escher, Bach, česky 2012).
Jednoznačnější jsou pak různé „hrací testy“, protože v nich je dorozumívací oblast omezena přísnými formálními pravidly hry, třeba v dámě, šachách nebo ve hře go; ve všech uvedených logických hrách už (vesměs velmi výkonný) počítač přehrál svou „hrubou silou“ i mistry světa.
Zatím Turingovým testem bez omezení neprošel žádný počítač. Například před dvěma a půl roky byl blízko simulátor třináctiletého chlapce z Oděsy (angličtina nebyla jeho rodným jazykem, takže mu bylo stran způsobu vyjádření leccos odpuštěno). Navíc, počítače bývají potřebným věcem naučeny místo toho, aby se je na základě zkušenosti na úrovni dítěte dokázaly samy naučit. Jejich „intuice“ je netvořivá, pouhá kvantitativní extrapolace v rámci vloženého programu.
Přes veškeré námitky jsem přesvědčen, že přijde čas, kdy stroj Turingovým testem projde. A nebude to jenom zásluhou zdokonalující se strojové strany hřiště. Změní se i lidský protihráč. Ne snad že by rovnou švindloval, on jenom nevědomky půjde testovaným vstříc. Jazyk i komunikační bohatost člověka se vlivem jeho neustálého obcování s počítači (už dnes leckdo s technikou nebo alespoň skrze ni komunikuje víc nežli osobně s lidmi) bude plíživě zplošťovat natolik, že se k „myšlení“ počítače přiblíží. Tento jev lze nazvat konvergence nebo spodoba člověka a stroje. Troufám si tvrdit, že velká část lidského pokroku, nejen technického, je konvergenčního rázu (příklad: zdostupnění/devalvace vysokoškolských titulů).
My budeme dobrovolně opouštět to, co nám stroj dost neusnadní. Technika se v něčem chová podobně jako mikrob toxoplazma, „přitesává“ si nás k prospěchu svému, třeba doprava po dosažení určité úrovně odnaučuje člověka chodit, pročež my zase čím dál víc tíhneme k dopravní technice a jako cíle upřednostňujeme místa, kam je snadné spojení – tam, kam nevede trať/linka nebo aspoň silnice, prostě cestovat přestaneme.
A tak původně oddělené živly pán (člověk) a sluha (technika) jednou mentálně splynou v jedno a v jakési podivné smyčce (o podivných smyčkách viz text Chvála opakování) si budou sloužit-vládnout navzájem, přičemž někdy a v něčem se počítače budou jevit lidštější než leckteří lidé.
Lesy, půda, oceány… Některé pasti, v nichž se dlouhodobě ukládá uhlík, a tím se snižuje koncentrace oxidu uhličitého v atmosféře, jsou dobře známy. Ale malta a beton? Nová studie odhaluje jejich dosud podceňovanou roli v koloběhu uhlíku. Stavební materiály obsahující cement průběžně „nasávají“ CO2 z atmosféry jako houba.
Než začneme pět ódy na cement coby účinný pohlcovač oxidu uhličitého, je důležité zasadit příběh do kontextu. Při výrobě cementu se nejprve velké množství CO2 do atmosféry uvolní, teprve poté ho materiál začne opět pohlcovat a nezanedbatelnou část emisí z výroby „si vezme“ zpět: asi 43 %.
Zatímco Mezivládní panel pro změny klimatu (IPCC) vypracoval metodiku kvantifikace emisí CO2 vznikajících při výrobě cementu a pracuje s nimi ve svých modelech, množství plynu pohlceného cementovými materiály během jejich stárnutí v úvahu nebere. Mezinárodní studie publikovaná v časopise Nature Geoscience toto opominutí napravila a dopočítala se překvapivě vysokých čísel (Xi F. et al., 2016, DOI: 10.1038/ngeo2840).
Důležitou součástí výroby cementu je pálení vápence (kalcinace) s jílem, případně křemičitým pískem, struskou a dalšími materiály bohatými na oxidy křemíku, hliníku a železa (např. u portlandského cementu především SiO2, Al2O3 a Fe2O3). Z uhličitanu vápenatého vzniká oxid vápenatý (pálené vápno) a oxid uhličitý:
Množství takto vzniklého oxidu uhličitého není podle výše zmíněné studie zanedbatelné. V období mezi roky 1930 a 2013 se kalcinací uvolnilo do atmosféry 38,2 gigatun CO2. V roce 2013 se výroba cementu postarala o 5 % všech emisí CO2 z průmyslu a dopravy.
Cement po smíchání s vodou hydratuje a jeho složky začínají krystalizovat, beton (či jiný na cementu založený stavební materiál) tuhne a tvrdne. Následují dlouhé roky stárnutí, během nichž je oxid uhličitý z atmosféry fyzikálními a chemickými procesy pomalu opět zabudováván do struktury materiálu.
Technologové mluví o karbonataci betonu. Jev je jim dlouhodobě znám, protože je s ním spojena degradace materiálu, jen dosud nikoho nenapadlo spočítat, kolik skleníkového plynu se takto v cementových stavebních materiálech váže.
Oxid uhličitý proniká difúzí do pórů v betonu, maltě či omítce a zapojuje se tam do chemických reakcí, které postupují stále do větší hloubky. Nejvýznamnější je reakce s hydroxidem vápenatým za vzniku uhličitanu vápenatého a vody:
Oxid uhličitý reaguje v menší míře i s dalšími látkami vzniklými hydratací cementu (hydroxidy sodným a draselným, křemičitany, hlinitany).
Díky neutralizaci hydroxidových iontů oxidem uhličitým postupně klesá pH z >12 na hodnoty okolo 8. Pokles pH vede v železobetonu k rozpadu vrstvičky oxidů železa na povrchu výztuže, která se tak depasivuje a může začít korodovat.
Mezinárodní tým, který se na nové studii podílel, zpracoval globální data z let 1930 až 2013 o cementových materiálech během jejich celého životního cyklu od výroby cementu přes fungování ve stavebnictví po demolici a druhotné využití stavební suti.
V modelu jsou zohledněny jednotlivé způsoby využití cementu, poměr objemu a plochy povrchu, který je v kontaktu s atmosférou, ale také koncentrace CO2 v jednotlivých regionech a další rozdíly. Například průměrná trvanlivost betonových staveb je 35 až 70 let – záleží na typu budovy i na místních podmínkách. V Číně je kratší než v Evropě nebo v USA.
Model ukázal, že mezi roky 1930 a 2013 cementové materiály pohltily asi 4,5 gigatuny uhlíku, což odpovídá 43 % emisí CO2 uvolněných ve stejném období při výrobě cementu (bez započítání fosilních paliv, která při tom byla spálena).
Roční množství pohlceného uhlíku přitom roste spolu s množstvím použitého cementu. V roce 1998 to bylo 0,1 gigatuny, v roce 2013 už 0,25 gigatuny. Mezi roky 1990 a 2013 roční objem pohlceného plynu rostl meziročně v průměru o 5,8 %, zatímco emise z výroby cementu ve stejném období meziročně rostly „jen“ o 5,4 %.
Autoři odhadují, že v roce 2013 cement pohltil 2,5 % ročních emisí CO2 z průmyslu a dopravy.
Před rokem 1982 zachycoval většinu emisí cement v Evropě a USA, potom se poměry začaly vyrovnávat a od roku 1994 dominuje Čína.
Nejúčinnějším pohlcovačem oxidu uhličitého je cement v omítkách a v maltě, protože má největší povrch, a tedy i nejlepší kontakt s atmosférou. Pohltí více emisí než cement v betonu, přestože ten se na celkové spotřebě cementu podílí ze 70 %.
Zatímco emise jsou při výrobě cementu uvolněny skokově, zpětné pohlcování je proces trvající dlouhé roky. Asi 14 % oxidu uhličitého je pohlceno materiálem starším než deset let a 25 % materiálem starším než pět let.
Oběhy, cykly, pulsy, kmity, okruhy, smyčky hrají v běhu světa větší roli, než se zdá.
Vzhledem k plynutí času to vypadá, že všechno v přírodě běží přímočaře z minulosti do budoucnosti. Hlubší pohled však prozradí, že pod tímto lineárním pohybem vpřed převládá prvek opakování.
Počínaje pomyslným kmitáním elektronů kolem atomových jader či oscilací virtuálních částic ve vakuu, přes biochemické cykly v organismech až po všeliké oběhy látek v přírodě takřka všechno plyne v uzavřených okruzích.
A pokud něco nevypadá cyklicky, je to zpravidla proto, že se na to díváme ze špatné perspektivy, z malého odstupu, třeba látková výměna je z pohledu člověka lineární (po celý život příjem zvenčí – odpad ven), ale z pohledu ekosystému jde o koloběh chemických prvků na Zemi.
A vlastně i život sám – na jedné straně posloupnost vždy trochu jiných jednotlivců, zároveň ale stále stejné rituály všedního dne i nekonečné střídání zrodu a zániku.
Koneckonců je to pochopitelné – bez koloběhu hmoty či energie by se dříve či později, řečeno s klasikem, začali v dole hromadit horníci. Podobný heuristický pohled lze uplatnit i v ultimátních otázkách fyziky: jako základní stavební kameny mikrosvěta, mají-li být autonomní, se v teorii všeho nabízejí uzavřené struny nebo smyčky, a stejně tak na opačném pólu rozměrů vesmír by měl být cyklický, pendlovat mezi třesky a křachy.
Nejinak v lidské psychice. Ta na jedné straně prahne po poznávání a dobývání nového, tedy po jednosměrnosti, ale to je spíše výjimka. Převládá touha po známé, osvědčené jistotě. Změny plodí rozruch, nestabilitu, riziko ztrát, zatímco mírně obměňovaná opakování přinášejí upevňování, posilování, tříbení, ladění, a zároveň s tím budují předpoklady k úspěšným výpravám do neznáma.
Asi by se dalo říct, že opakování je cosi jako základna, podmínka nutná, ale ne dostačující, a teprve z ní může, ale nemusí změna vytvořit nadstavbu.
Tane mi příklad Antonína Dvořáka – po milované domovině (léta nasávání důvěrně známého) přišla Amerika a teprve spojením obou těchto prvků vznikly kvalitativně nové opusy Novosvětská symfonie nebo violoncellový koncert.
Když popisujeme epochální objevy a vynálezy, mluvíme o špičce ledovce. Nebyly by bez předchozího volného opakování a všeobecné asimilace dříve poznaného. Teprve pak může přijít zásadní objev. Ten naše kroužení posune o stupeň výš, ale potom je opět nutné ten objev rozpracovat, strávit, popřípadě technicky využít (mimo jiné pro lepší vědecké přístroje k budoucím objevům). A to nejde jinak, než mnohonásobným, na různé způsoby modifikovaným přešlapováním…
Kdybychom kráčeli pořád jen vpřed, tak i kdybychom teoreticky vzato stále objevovali, nechávali bychom za sebou jen prázdno, něco jako dobytou sice, leč neobydlenou, nevzdělanou, neútulnou krajinu.
Za příklad nechť zde poslouží vývoj atomismu.
„Děje povstávají jen na základě geometrických a mechanických vlastností atomů,“ hlásal Démokritos z Abdér už koncem 5. století před naším letopočtem. Tento starořecký učenec byl přesvědčen, že „plnost prostoru“ sestává z bezpočtu neviditelných a dále nedělitelných částeček, které nazval atomy (řecky „nedělitelné“).
K tomuto názoru se přírodovědci i filosofové čas od času vraceli dvaadvacet století, než tento první cyklus uťal svérázný samouk John Dalton.
Ten na přelomu 18. a 19. století analyzoval složení etylenu (CH2=CH2) a metanu (CH4) a zjistil, že v prvním je váhový poměr uhlíku k vodíku 6:1, ve druhém 6:2. Skutečnost, že v jednom plynu je přesně dvakrát tolik vodíku, než v druhém, ho upoutala tak, že začal studovat i zastoupení prvků v jiných sloučeninách. A pořád nacházel jen poměry malých celých čísel. Usoudil tedy, že při slučování prvků nedochází k jejich spojitému prolnutí, jak se dosud myslelo, nýbrž že spolu musí reagovat jednotlivé „kusy“ prvků. Atomy.
Takže znovu antika, tentokrát však s podporou analýz.
Nové bylo, že atomy téhož prvku jsou stejné a liší se od atomů prvků jiných a že hmotnosti atomů různých prvků jsou v poměru celých čísel a představují celistvý násobek hmotnosti atomu nejlehčího prvku – vodíku.
Daltonem atomistika vstoupila do druhého cyklu (z úrovně spekulace na úroveň vědecké hypotézy). Ten trval necelých sto let a přinesl bezpočet dílčích objevů.
Třetí cyklus (z kontroverzní hypotézy se stala všeobecně přijímaná teorie) začal nejspíše Becquerelovým objevem radioaktivity uranu (1896) a vyvrcholil prvním zviditelněním atomů – jednak srážením mlžné stopy letícího jádra helia v mlžné komoře (Charles Wilson, 1911), jednak rozptylem záření gama na atomech krystalů (Max Laue, 1912, a otec a syn Braggové, 1913).
Čtvrtý cyklus je charakterizován boomem kvantové mechaniky v druhé polovině 20. let, pátý po druhé světové válce konstrukcí jaderných reaktorů.
V současnosti podle mého názoru běží šestý cyklus, počatý stavbou urychlovačů schopných rozbíjet atomová jádra. Další cyklus asi bude souviset s teorií kvantové gravitace; kdoví, možná už začal…
Jak vidno, doba trvání poznávacích cyklů se zatím zkracuje, každý následující cyklus více propojuje vědu s technikou, ryzí poznání s praktickým využitím. Znázorněno graficky, poznávání probíhá po rozšiřující se, stále pomaleji stoupající spirále. Nižší stoupání je důsledkem stoupající složitosti výzkumu a znamená méně převratných, nový pohled přinášejících objevů, zvyšující se poloměr cyklů pak více objevů takříkajíc řadových. Lze očekávat, že jednou se stoupání spirály zastaví, zato šířka vědeckého záběru poroste limitně k nekonečnu (viz též Vědět všechno. Kde leží hranice poznání).
Už z dob antických jsou známé výroku typu: „Všichni Kréťané jsou lháři.“ Pokud by autorem byl kdokoli kromě Kréťana, šlo by o banální výrok, který může být buď pravdivý, nebo nepravdivý, ovšem pokud by jeho autorem byl Kréťan, co pak? Říká-li pravdu, pak lže, a lže-li, pak říká pravdu.
Máme tu logicky neférové tvrzení, které okázale ignoruje obvyklé dělení výroků na pravdivé a nepravdivé. V hrubě fyzické podobě si to lze představit na příkladu barona Prášila, který sám sebe za cop vytáhl z močálu.
Ano, vypadá to bizarně, ale v prášilovské situaci se ocitá každý systém, který popisuje, hodnotí či řídí sebe sama – tedy i my, kdykoli nahlížíme na něco, čeho jsme součástí, tedy s výjimkou exaktních věd pořád.
O tomto tématu pojednává pozoruhodná kniha Douglase Hofstadtera Gödel, Escher, Bach (česky 2012), kde jsou takové autoreferenční soustavy nazývány podivné smyčky nebo spletité hierarchie.
Jednou z výchozích ilustrací (v knize na str. 706) je proslulá litografie nizozemského grafika M. C. Eschera Kreslení (Drawing Hands).
Kreslení znázorňuje situaci, kdy úrovně obvykle hierarchicky uspořádané (zde vyšší kreslí, nižší je kreslena) se navzájem propojují a uzavírají do kruhu. (Mimo tuto konkrétní podivnou smyčku ovšem existuje neviditelná úroveň – tvůrce, který ji kreslí.)
Pokud bychom se pokusili v podobném duchu schematicky znázornit činnost našeho mozku-mysli, viděli bychom složitou směs mentálních symbolů různé úrovně, které jsou navzájem provázány, něco jako když parazitické liány vodivě propojují různá vegetační patra tropického pralesa.
Nejvyšším patrem našeho pralesa vědomí proudí myšlenky, které se jakoby sbírají v úrovních nižších a postupem vzhůru se konkretizují, ale stejně tak si konečné myšlenky směrem dolů vybírají a přizpůsobují své nejvhodnější komponenty, takže pohybující se informace jakoby proudily kolem dokola.
(Tady nelze nevzpomenout výjimečného českého fyziologa Viléma Laufbergera, který už v roce 1939 formuloval pojem krouživý vzruch v neuronové síti, který dnešní podivné smyčky v mnohém připomíná.)
A tak se lidská mysl musí současně „nahoře“ vypořádat s vnitřní potřebou jedince po sebeuvědomění a „dole“ s neustálým přívalem podnětů z vnějšího prostředí.
Horní úroveň zasahuje do spodní úrovně a ovlivňuje ji, přičemž je současně sama určována tím, co se na spodní úrovni odehrává. Úkolem podivných smyček v naší mysli tedy je navzájem usmiřovat to, co je, s tím, co bychom chtěli, aby bylo.
Dobrý příklad představuje rozdíl mezi chápáním červené barvy a vlnovou délkou červeného světla. Subjektivní vnímání červenosti (podob její „krásy“, jejího emočního potenciálu atd.) pramení ze smrště sebereflexí uvnitř našeho mozku.
Vlnovou délku nahlédneme v okamžiku, kdy vystoupíme z toho systému ven. Přestože nikdo z nás nikdy nedokáže odstoupit tak daleko, aby viděl „celý obraz“, on existuje a řídí se fyzikálními zákony i na úrovni neuronových výbojů a synaptických škvír neviditelných při pohledu „z výšky“ vědomých introspektivních sond. (Podobně tak známý uzel slepice – vejce ze rozmotat sestupem na buněčnou úroveň.)
„Abychom dokázali uchopit veškerou bohatost systému mozku a mysli, budeme se muset naučit snadno přecházet mezi jejich různými úrovněmi. Budeme muset připustit i existenci různých druhů ´kauzalit´, tedy spojení, jimiž události na jedné úrovni ´způsobují´ události na jiných úrovních,“ píše Douglas Hofstadter. V závěru pak vyjadřuje přesvědčení, že pojem podivné smyčky je klíčem k odhalení záhady toho, čemu my, bytosti nadané rozumem, říkáme „bytí“ či „vědomí“.
Tah jeřábích hejn za doprovodu hlučného dorozumívání i hnízdění spojené s hlasitým troubením při obhajobě teritoria jen těžko unikne pozornosti v přírodě se pohybujícího člověka. Jeřáb popelavý navíc patří mezi nejnápadnější ptačí druhy evropské přírody. Přesto zatím není dostatečně známo, že se na území České republiky během posledních přibližně třiceti let vrátili jeřábi, aby zde hnízdili a vychovávali svá mláďata. Jaké jsou příčiny a souvislosti šíření jeřába v Česku?
Autor ale poctivě sděluje, že je poněkud sporné psát jednoznačně o návratu jeřábů, a to proto, že fakticky chybí historické doklady o jejich hnízdění v české kotlině i v moravském a moravskoslezském regionu. Zmínky o původním výskytu se týkají buď pozorování, nebo úlovků a vycpávání preparátů, i takové údaje jsou poměrně řídké. Pozoruhodné je i to, že jeřáb chybí ve starých českojazyčných kuchařských knihách.
Přítomnost i nepřítomnost jakéhokoli druhu mají obvykle své příčiny. Občas jsou jednoznačně patrné, občas jejich zjištění vyžadují jistou dávku zkoumání v terénu i v literatuře.
První příčinou absence jeřába v českých podmínkách by mohla být nepřítomnost vhodných hnízdních biotopů v minulosti. Pohlédneme-li ale na prostředí, kde se jeřábi za posledních přibližně 30 let pokusili usadit anebo posléze usadili, zjistíme, že rybníky s rákosinami se u nás vyskytují 500 až 700 roků. Rašeliniště v různých nadmořských výškách jsou zde přítomna od pradávna. Hnízdění jeřábů však doloženo není.
Druhým významným důvodem vymizení a regionální nepřítomnosti bývá lovecký tlak, k návratu a zvyšování početnosti pak vede ochrana druhu. O lovu jeřábů u nás ale opět chybí potřebné doklady, nastával-li, byl tedy vysloveně náhodný. Šír (1890) udává dva konkrétní úlovky z druhé poloviny 19. století, k tomu preparace tří dalších úlovků. Úlovky a posléze preparáty v tomto období pravidelně končily ve sbírkách, muzejních, školních i soukromých.
Z pohledu ochrany přírody je jistě zbytečné chránit druh, který je v regionu nepřítomný. Lze dokonce napsat, že i pro ornitology a ochranáře poslední čtvrtiny 20. století byl návrat jeřábů jev značně překvapující.
Za určitých okolností bylo možné masivně táhnoucí jeřáby pokládat za ptáky škodící úrodě. Jediná písemná zmínka o tom pochází z Německa, je zaznamenáno, že pruský král Fridrich Vilém I. nechal jeřáby jako škůdce hubit a vyhánět. To je ale spíše historická kuriozita, na početnost populace jeřábů takové izolované nahlížení těžko mohlo mít podstatný vliv.
V okamžiku, kdy potřebná vysvětlení nenacházíme v regionu, je možné a nutné se obrátit do širšího okolí. První, co badatele za takových okolností zaujme, je biologie jeřábů popelavých, která má navíc značný přesah do evropské a blízkovýchodní kultury.
Součástí každoročního životního cyklu jeřábů je kromě hnízdění zejména jejich migrace. V předjaří obsadí jeřábí páry svá teritoria. V našich podmínkách (myšleno v nížinách) se to zpravidla odehraje na přelomu února a března. Migrace do teritorií i jejich obsazení probíhají poměrně nenápadně, dobře slyšitelné jsou jen teritoriální hlasové projevy, zvané troubení. Vlastní hnízdění je relativně krátké, sezení na zpravidla dvou vejcích trvá třicet dnů, dosažení vzletnosti mláďat šedesát dnů, celkem tedy devadesát dnů. Poté se jeřábi vydávají na podzimní shromaždiště, kde se páry s letošními mláďaty setkávají s nehnízdícími jedinci. Těch je v populaci poměrně velké množství, vezmeme li v úvahu, že počátek hnízdění připadá zpravidla na pátý až šestý rok života. Na podzimním shromaždišti stráví jeřábi dalších přibližně devadesát dnů. Odsud se postupně vydávají hejna na zimoviště. Evropský poddruh jeřába (G.g.grus) používá tradičně dvě hlavní tahové cesty, východní (baltsko-uherskou) a západní.
Východní cesta má podzimní shromaždiště v oblasti Národního parku Hortobágy v Maďarsku, odkud jeřábi letí na zimoviště v Turecku, část hejna pak pokračuje přes Izrael k Rudému moři a do Etiopie.
Západní cesta vede z podzimního shromaždiště v Německu (rozkládá se v rozsáhlé oblasti mezi ostrovem Rujána na severu a Berlínem na jihu) přes Francii do jihofrancouzského regionu Akvitánie (kde leží nejsevernější zimoviště) a dále do Španělska, část hejna pokračuje přes Gibraltar do Alžírska, doloženy jsou i výskyty na Kanárských ostrovech. Tato cesta je z našeho pohledu podstatnější, protože ji využívají k tahu u nás hnízdící jeřábi.
Doložen je vznik nového zimoviště v jižní Francii, konkrétně v Camargue, kde početnost za relativně krátkou dobu narostla na 10 tisíc jedinců. Lze patrně jen spekulovat, odkud tito jeřábi přilétají. Přechylování tahových cest je samozřejmě možné, prvotní úvaha se týká hejn pocházejících z Hortobágského podzimního shromaždiště.
Početnost jeřábích hejn na jižních koncích tahových cest vedla, ostatně velmi podobně jako u jiných ptačích druhů, u místních obyvatel k představě nevyčerpatelné kořisti a možné potravy. Jeřáb byl jako potrava vnímám dlouhodobě. Doklady lovu a konzumace jeřábů nacházíme už v odpadních jamách mezolitických lovců. Ulovení jeřábi byli v antice pokládáni za lahůdku. Jejich lov nebyl snadný, jeřábi jsou velmi opatrní. Je patrné, že tradiční metody lovu (tenata, pasti) byly vystřídány v 19. století lovem s užitím výkonných střelných zbraní. Úspěšnost lovu na shromaždištích a zimovištích není snadné konkrétně posoudit, růst početnosti populace od zákazu lovu ale naznačuje, že nebyla nijak malá.
Jeřáb v kuchyni
Ochrana živočišných druhů, které jsou pokládány za lahůdku, je obecně nesnadná. V případě jeřába popelavého je kulinářská tradice dlouhodobá, a trvala v evropských podmínkách prokazatelně téměř 2000 let.
Starověk:
Membra gruis sparsi sale multo non sine farre,
pinguibus et ficis pastum iecur anseris albae
et leporum avolsos, ut multo suavius, armos,
quam si cum lumbis quis edit
(na obrovské míse se předkládají):
Kousky jeřába posypané solí, s bohatou panádou/
a mastnými fíky vykrmená játra bílé husy,/
dále vykostěná zaječí ramínka, která chutnají mnohem lépe,/
než kdyby se musela jíst se žebírky…
Horacius (*65 – + 8 př.Kr)
Satiry 2, 8, 87 – 90 (Jde o ironické líčení hostiny).
Apicius (blíže neidentifikovaný římský autor) ve své kuchařce De re coquinaria (O kuchařském umění), datované spekulativně do 3. nebo 4. století po Kr.,popisuje úpravu jeřába v kapitole Drůbež a uvádí tři recepty.
Jako příklad uveďme tento:
Gruem cum coquis, caput eius aqua non contingat, sed sit foris ab aqua. Cum cocta fuerit, de sabano calido involves gruem et caput eius trahe. Cum nervis sequetur, ut pulpae vel ossae remaneant, cum nervis enim manducare non potest.
Připravuješ-li jeřába, ať se hlava nedotýká vody, nýbrž zůstane mimo ni. Uvařeného jeřába zabal do horkého lněného plátna a hlavu odděl. Pak přijdou na řadu šlachy (nervus, i:šlachy), a sice tak, aby zůstalo jen maso a kosti; neboť se šlachami ho nelze rozkousat.
De re coquinaria  se ostatně dočkala řady novověkých překladů do evropských jazyků. Do češtiny nikdy přeložena nebyla.
Středověk:
Ve slavné rukopisné kuchařce (Libro de cocina), což je soubor toskánských receptů od neznámého autora z poloviny 14. století, autor mimo jiné radí, jak upravit jeřába tak, aby bylo možné si naplno vychutnat jeho chuť.
Očištěný pták se měl uvařit v kotli, pak napíchnout na rožeň a opékat, nikoli ale do hotového stavu. V této fázi se připravila omáčka tak, že se nechalo zpěnit velké množství slaniny posypané šafránem spolu s několika na kousky rozkrájenými cibulemi. Po přidání trochy dobrého vína se do takto připravené omáčky vložil rozkrájený jeřáb a vše se povařilo. Kusy jeřába se položily na krajíce chleba, které byly předtím změkčeny, tedy polity omáčkou, ve které se jeřáb vařil.
Novověk:
Na internetu lze najít recentně uváděný recept z roku 2009. Pochází ze Španělska, a předpokládejme tedy shovívavě, že jde o nostalgickou vzpomínku na časy, kdy bylo ve Španělsku legální lovit jeřáby.
Pečený jeřáb s chlebovou omáčkou
Potřebujeme 1 jeřába, sádlo a slaninu. Na omáčku potřebujeme mléko, cibuli, chlebovou strouhanku, smetanu, máslo, sůl, pepř.
Příprava: Jeřába zabalíme do plátků slaniny a položíme na plech vyložený pečícím papírem, který jsme vymastili sádlem. Vložíme do trouby a počítáme 45 minut na každé kilo hmotnosti jeřába. Mezitím si připravíme omáčku: Do vařícího mléka přidáme sůl, cibuli a pepř. Pak přisypeme strouhanku a vaříme 15 minut, Odebereme cibuli, nádobu odstavíme z ohně, přilijeme smetanu a vložíme máslo.
A jeden také soudobý recept pocházející z ruskojazyčného prostředí.
Jeho autor nicméně sděluje, že pochází z kuchařky po jeho prababičce. Jen doporučená pánev typu wok ukazuje dosti intenzivně do současnosti.
Ragů z jeřába (Рагу из журавля.)
Jeřáb vykuchaný a stažený z kůže
Slanina
Cibule
2-3 ks Lesní plody 2-3 sklenice (brusinky, klikva)
Mouka 1-2 lžíce
Olej 100-150 gramů
Nakrájíme maso na kousky (vyjde jich asi 6), prošpikujeme slaninou a zprudka osmahneme na oleji asi 2-3 min. Na dně pánve (nejlépe tvaru wok) připravíme vrstvu cibule osmažené na oleji a na ní se položíme kousky masa a zalijeme 1 litrem předem připraveného vývaru (který se vaří z krku a křídel). Dusíme asi hodinu. 15 min před odhadovaným koncem přípravy ragú osolíme. Na konec přidáme lesní plody a na zahuštění trochu mouky rozmíchané ve vývaru.
Mapa Moravy vojenského inženýra Johanna Christopha Müllera oslavila tři století od prvního vydání. Její unikátní rukopisný exemplář, věnovaný císaři Karlu VI., se dochoval ve fondu Österreichische Nationalbibliothek ve Vídni. Čeští čtenáři se s ní mohou poprvé seznámit.
Pro mapu Moravy vydanou v roce 1716 se vžil přívlastek stavovská, neboť ji hradili z výnosů z mýt moravští šlechtici. V průběhu 18. století se stala žádanou předlohou pro zahraniční nakladatele a zároveň sloužila jako důležitý vojenský dokument během válečných konfliktů. Tiskové desky vyryl domací rytec, brněnský Johann Christoph Leidig.
Matematické vzdělání a základy kreslení získal norimberský rodák Johann Christoph Müller (Jan Kryštof Müller, narozen 15. března 1673) u astronoma a mědirytce Georga Christopha Eimmarta. Praktické měřické a mapovací dovednosti si osvojil ve službách císařského plukovníka a přírodovědce Luigiho Ferdinanda Marsigliho. Během mapování toku Dunaje se Müller zabýval zejména astronomickými měřeními. Po Karlovickém míru (1699) uzavřeném mezi Turky a rakouskou monarchií pracoval na vyměřování nových hranic říše a tyto podklady využil při zpracování podrobné mapy Uher (1708). Ta měla být společně s dalšími zeměmi součástí velkého Atlasu Austriacus, z jehož realizace nakonec sešlo.
Na mapu Moravy (1716) navázal svých vrcholných dílem – 25listou mapou Čech (1720) s dekorativními kresbami (parergony) barokního malíře Václava Vavřince Reinera. Dokončení tiskových desek české mapy o dva roky později se již nedočkal, neboť umírá 21. června 1721 ve Vídni při přípravách mapování Slezska. Příčinou jeho úmrtí je celkové vyčerpání organismu v důsledku dlouhodobých a náročných měřických prací v terénu.
Mapování Moravy započalo pověřovacím patentem císaře Josefa I. z 25. května 1708. Terénní práce postupovaly systematicky po jednotlivých krajích s cílem zaznamenat zejména všechny silnice a mýta pro bezpečnost země a cestujících. Základní geometrickou kostru mapy v měřítku 1:180 000 opatřil zkušený zeměměřič J. Ch. Müller, v té době povýšený na setníka, vzdálenostními a úhlovými měřeními (busola).
K určování vzdáleností po zemském povrchu využíval přístroj zvaný viatorium, který pomocí otáčecího kola přepočítával sáhové vzdálenosti na moravské míle. V tehdejší měřické a kartografické praxi byla jedna moravská míle chápana jako průměrná cestovní vzdálenost, kterou urazil pěší za dvě hodiny chůze. Pro získání přímé (vzdušné) vzdálenosti byly naměřené hodnoty redukovány přibližně o jednu desetinu. Mapovací práce v terénu byly ukončeny v roce 1712, ještě další čtyři roky ale probíhaly revize krajských hejtmanů. Zdržení způsobily také změny v administrativním uspořádání země z roku 1714, které upravovaly průběh hranic jednotlivých krajů. Mimochodem, za nedodání potřebných podkladů pro nutné úpravy hrozila vrchnosti pokuta a nedbalému úředníkovi nucené práce na Špilberku.
Na začátku roku 1716 byly po zapracování všech revizí a připomínek svěřeny rytecké práce brněnskému umělci Johannu Christophu Leidigovi (zemřel 1717). Na rozdíl od Müllerovy mapy Čech a Wielandových map Slezska připravil tiskové desky domácí rytec, což nebylo až tak obvyklé, protože provedení takového díla vyžadovalo zkušeného a zručného umělce, kterých se nedostávalo.
Většina mapové produkce 16. až 18. století vznikala hlubotiskovou technikou mědirytu. Oproti staršímu dřevořezu umožňovala mnohem volnější umělecké zpracování s charakteristickou jemností a ostrostí kresby. Její princip vycházel z postupného vyrývání zrcadlově převrácené předlohy do plochy měděné desky. Vlivem vysokého tlaku v měditiskařském lisu se naválená barva otiskla ze zahloubených částí na navlhčený ruční papír.
V případě stavovské mapy Moravy zkombinoval J. Ch. Leidig technicky náročný mědiryt s volnější technikou leptu, jejíž princip spočíval v předkreslování předlohy do voskového krytu. Následným ponořením desky do roztoku kyseliny byla vyleptána pouze odkrytá místa ochranného krytu, tedy později tisknoucí kresba. Staré měděné desky byly na rozdíl od moderní metody válcování vyráběny ručním tepáním. Dochované matrice mají proto různou tloušťku a jsou mnohem silnější (až 3 mm) a těžší než současné.
Tiskové desky stavovské mapy byly objeveny při stěhování fondů Moravského zemského archivu v Brně v roce 2008. K původním čtyřem deskám s mapovou kresbou přibyly ještě v průběhu 18. století dva místopisné rejstříky se jmény 4 091 sídel pro snazší vyhledávání v mapě. Index malých a velkých písmen odkazuje do čtvercové sítě v mapě, která byla přiryta společně s vybranými sídly, komunikacemi a výškopisem (šrafování) v severovýchodní části mapy. Rytecké doplňky jsou provedeny znatelně odlišným rukopisem oproti Leidigově rytině.
Názvovou kartuši stavovské mapy obklopuje parergon s alegorickými motivy oslavujícími bohatství Moravy. Postavy personifikující ovocnářství, rybolov a hornictví doplňuje bohyně Diana (lov), Bacchus (vinařství) a Hermes (pošta a doprava). Hlavní motiv s vyobrazením boha a bohyně války Marta, respektive Pallas Atény vychází z historiografického díla Tomáše Pešiny z Čechorodu Marc Moravicus, které se zaobírá komplexním popisem moravských dějin.
Ve vysvětlivkách k obsahu mapy jsou uvedeny téměř dvě desítky znaků, převážně sídel. Města jsou rozlišena na královská, opevněná i otevřená a na menší městečka. V mapě najdeme hrady, zříceniny, kláštery, sídla velmožů a šlechticů, dvorce, kostely ve volné krajině nebo zájezdní hostince. Pouze malá část z 2 500 moravských vesnic má vlastní kostel. Výhradně německé názvosloví doplňují u větších měst české ekvivalenty. Z hospodářských objektů jsou zakresleny kamencové a železné doly, prameny kyselek a lázně.
Nápis Lapidicina Marmoris severozápadně od Nedvědice připomíná těžbu mramoru, který se využíval jako dekorační kámen na nedalekém hradu Pernštejn nebo v kostele v Doubravníku. V Moravském krasu jsou mezi obcemi Sloup a Vavřince připomenuty podivuhodné vstupy do podzemních prostor. Kartografický obraz krajiny jižní Moravy oživují četné vinohrady. Reliéf země je zachycen oblíbenou kopečkovou metodou se západním osvícením svahů, která působí velmi naturalistickým dojmem a vytváří alespoň základní schematickou představu o výškopisných poměrech Moravy.
Pojmenování der Vater M(ons – hora) pro nejvyšší moravský vrchol Praděd odkazuje na mytického horského ducha, strážce Jeseníků. V podstatě se jedná o místní obdobu krkonošského Rýbrcoula neboli Krakonoše. Na dohled od Pradědu jsou situovány Petrovy kameny – skalní útvary, kde se v 17. století během inkvizičních procesů konaly tzv. čarodějnické sabaty (setkání s ďáblem). Sněžné hory (Schnee Berge) odkazují na masív Kralického Sněžníku. Typický klikatící se průběh vodních toků je spíše autorských rukopisem, znakem jako takovým, který ale nevystihuje skutečné meandry.
Pravděpodobně v mezidobí let 1712 a 1714, již během mapování Čech, připravil J. Ch. Müller rukopisnou mapu Moravy pro císaře Karla VI. (tzv. císařský exemplář). Jako dar obdržel panovníkův portrét zdobený drahokamy v hodnotě 1 300 zlatých a privilegium k vlastnímu prodeji některých výtisků stavovské mapy. Originální rukopisná kresba provedená na deseti listech ručně vyráběného papíru má rozměry 1,5 x 2,3 m (výška x šířka) a je provedena v měřítku přibližně 1:150 000. Mapa je uložena v mapové sbírce Österreichische Nationalbiblitothek ve Vídni. V umělecké výzdobě mapy vyniká dekorativní názvová kartuše s alegoriemi honu a rybolovu. Znak Moravy v podobě stříbrno-červeně šachované orlice se zlatou zbrojí a korunou na modrém pozadí završuje markraběcí koruna.
Vysvětlivky mapových znaků jsou v rukopisné verzi mapy Moravy vyvedeny ve zdobném štítu s bohatými ovocnářskými motivy. Statistický seznam 3 022 měst, městeček a vesnic členěných podle soudobých krajů je ohraničen oválným rámováním. Střelka kompasové růžice s 32 paprsky naznačuje západní odchylku 10° mezi magnetickým a zeměpisným severem (tzv. magnetická deklinace) naměřenou ve Vídni roku 1703. Mapová kresba je bohatě kolorována, což dokládá zejména plastické znázornění reliéfu technikou lavírování – stínování terénu je dosaženo rozmýváním barev do potřebných odstínů.
Lomenský průsmyk na Valašsku nese pseudonym die Teufelsmauer, který odkazuje na mohutný pískovcový skalní výchoz, tzv. Čertovy skály. Pověst vypráví o nezdařeném pokusu čerta přehradit údolí, za což by si podle sázky s mlynářem vymohl ruku jeho dcery. Nejvíce pojmenovaných vrcholů je umístěno na pomezí Kralického Sněžníku a Jeseníků – Vozka, Červená hora, Praděd a Petrovy kameny a v Bílých Karpatech – Velká Javořina a Velký Lopeník.
Vodní toky jsou zakresleny černě (některé i s popisem pramene – Fontes fluminis), stojaté vody modře se stínováním podle hloubky, moravské hranice červeně a hranice krajů hnědě. V půdorysných znacích větších měst jsou rozpoznatelná typická opevnění včetně bastionů a městských bran. Červeně jsou vykresleny ulice, bloky budov a náměstí. Kruhové znaky menších sídel vyplňuje zlatá barva. Legenda mapy je podrobnější než u její tištěné verze, oproti které popisuje navíc slatiny, chovné rybníky, mramorové lomy (cetechovický mramor), vinice a rozsáhlejší osady protáhlého tvaru.
V Drahanské vrchovině se setkáváme s kresbou zříceniny hradu Starého Plumlova, který objevil J. Ch. Müller při terénních měřeních. Královskou korunou jsou označena města Brno, Olomouc, Znojmo, Jihlava, Uherské Hradiště, Uničov a Kyjov. Poštovní trubka odlišuje královské a poštovní silnice, které spojují pouze politicky a hospodářsky významná moravská města. Hranice Jihlavského, Znojemského, Brněnského, Olomouckého, Hradišťského a Přerovského kraje (včetně Osoblažska a Ketřského panství ve Slezsku) odpovídají stavu před rokem 1714, čímž se liší od tištěné stavovské mapy.
Základní poledník, od něhož jsou počítány zeměpisné délky na mapě, leží oproti tehdejším zvyklostem západně od kanárského ostrova Ferro (v mnoha zemích obecně přijímaný nultý poledník až do konce 19. století).
Mezi zajímavosti rukopisné mapy patří kresba barokních stromořadí (alejí) na jižní Moravě, které v minulosti poskytovaly ochranu cestujícím před horkým letním sluncem a zároveň tvořily významný orientační prvek v krajině.
Tehdy rakouské Valtice spojuje s moravskou Lednicí lipovo-kaštanová knížecí alej (Fürsten-weg), kterou nechali v druhé polovině 17. století vysázet Lichtenštejnové při cestách ze své rezidence do letního sídla na Moravě. Později byla alej pojmenována po slezském básníkovi Petru Bezručovi, který Valtice často navštěvoval a věnoval jim oslavnou báseň Valčice.
Cestu z Mikulova do sirných lázní v Sedleci lemuje další knížecí alej, jejíž pozůstatky jsou i dnes patrné v mikulovské Valdštejnské ulici a podél silnice číslo 40 ve směru k Novému rybníku. Uherský Brod a dříve samostatnou obec Újezdec spojuje na mapě nepojmenovaná a dnes již neexistující alej probíhající po levém břehu řeky Olšavy. Alej propojuje také lichtenštejnský barokní areál Nové Zámky s Litovlí anebo bývalý premonstrátský klášter Hradisko (dnes Klášterní Hradisko) s Olomoucí.
Během terénních prací zmapoval Johann Christoph Müller také přírodní a kulturně historické zajímavosti Moravy. Rukopis dnes neznámé mapy měl ve vlastnictví Müllerův bratr, profesor matematiky a fyziky na univerzitě v Altdorfu, Johann Heinrich Müller. Podle historických pramenů zobrazovala mapa pouze jihlavský, znojemský a brněnský kraj s vybranými přírodními zvláštnostmi – nad Ivančicemi a u Oslavan zaniklé zlaté doly, nezamrzající potůček mezi Jemnicí a Bítovem, naleziště nepravých diamantů a ametystů na hoře Květnici u Tišnova, léčivé byliny na svazích Děvína v Pálavských vrších nebo zjevení Panny Marie ve Křtinách a Dubňanech.
Müllerovy podrobné mapy českých zemí zcela předčily starší Vogtovu mapu Čech (1712) i Vischerovu mapu Moravy (1692) a na rozdíl od nich se staly žádanou předlohou pro zahraniční nakladatele. Po uplynutí desetiletého ochranného privilegia před kopírováním převzal mapovou předlohu Moravy norimberský nakladatel a císařský geograf Johann Baptista Homann. Jeho přehledná mapa země společně s mapami šesti krajů se stala inspirací pro další zahraniční kartografy.
Nutno podotknout, že se původní rukopisné mapy moravských krajů na rozdíl od Čech nedochovaly. S postupem času se objevila další odvozená vydání v Augsburgu, Lipsku, Vídni, Amsterodamu, Paříži, Benátkách i Římě. Stavovská mapa se stala předlohou pro znázornění moravských panství a statků z roku 1755. Stejně tak sloužila jako podklad pro tvorbu tematických, zejména náboženských map.
Bohatě zdobenou čtyřlistou a přehlednou mapu olomoucké diecéze připravil olomoucký kanovník Jan Václav Xaver Frey z Freyenfelsu a vydali ji Homannovi dědicové v Norimberku v roce 1762. Parergon obklopující názvovou kartuši zobrazuje biskupský znak hraběte Maximiliána z Hamiltonu a patrony olomoucké diecéze. Včetně 62 děkanátů a jednotlivých farností jsou v mapě zaznamenána sídla děkanů, farářů, místních kaplanů a dále vesnice s kostelem a bez kostela. Zpřesněnou mapu Moravy připravil kněz a zručný vedutista Johann Anton Venuto v roce 1784, který tak reagoval na probíhající josefínské náboženské reformy. Opatství a kláštery jsou rozděleny na zachovalé a zrušené, které symbolizuje výstižný znak přelomené biskupské berle, resp. kříže.
Mapa byla využita v mnoha válečných konfliktech neklidného období poloviny 18. století, zejména pak ve válkách o rakouské dědictví a v sedmileté válce. I zahraniční kartografická produkce reagovala vydáním vlastních map Moravy pro lepší pochopení válečných konfliktů. Vojenské motivy se začaly objevovat i v jejich grafické výzdobě v podobě figur vojáků, jezdců i jejich vzájemných šarvátek. Během válečných konfliktů rakouští velitelé s trpkostí zjišťovali, že jejich mapy jsou nedostatečné a že neodpovídají soudobým válečnickým potřebám. Závažnost situace dokresluje skutečnost, že se o vlastní krajině mnohdy dozvídali více z ukořistěných map svých protivníků.
Po prohrané sedmileté válce proto nařídila Marie Terezie na návrh polního maršála Leopolda Dauna první kompletní mapování habsburské monarchie, pro než se vžilo označení první vojenské nebo také josefínské mapování.
Důstojníci vojenské služby projížděli krajinou a nejčastěji metodou a la vue (od oka) zakreslovali krajinnou situaci do zvětšenin Müllerových map v měřítku 1:28 800. Vojenskou terminologií řečeno, vzdálenost jednoho palce na mapě odpovídala 1 000 vojenským krokům ve skutečnosti.
Při příležitosti 300. výročí vydání Müllerovy mapy Moravy pořádá Muzeum Masarykovy univerzity a Geografický ústav Masarykovy univerzity v Brně výstavu, kterou je možné navštívit do 28. 2. 2017 každé úterý až neděli od 10:00 do 17:00. Výstava se koná v Muzeu Masarykovy univerzity na adrese Mendlovo náměstí, 1a Brno (vstup za bazilikou Nanebevzetí Panny Marie).
Evropany trápí obezita. A nemoci s ní spojené. Maďarsko je třetí nejhorší zemí. Tato země také jako jedna z prvních přijala zákony na zdanění cukru, soli a „špatných“tuků. Jaké jsou výsledky tohoto opatření, líčí Éva Martos, která deset působila jako generální ředitelka maďarského Národního institutu pro výzkum potravin a výživu.
Jak jsou na tom Maďaři, co se týče konzumace cukru, soli a škodlivých tuků?
Doporučení Světové zdravotnické organizace WHO ohledně spotřeby soli – 5 gramů denně – se u nás překračuje více než dvakrát až třikrát,  ženy konzumují v průměru 12 gramů soli denně, muži 17,2 gramů denně,  ti tedy spotřebují více než trojnásobek doporučené dávky. (České ženy 10,5 gramu denně, muži 16,6 gramů, údaj z Evropské komise z let 2013/2014, pozn. red.). Volný cukr by měl podle WHO činit maximálně 10 procent energetického příjmu, ještě lepší by bylo pět procent, ale to je v Maďarsku nedostižný sen, už jedna plechovka koly představuje polovinu doporučené dávky a spousta dětí vypije ne jednu plechovku, ale klidně dvoulitrovou lahev denně. Situace se zlepšuje, a to v celé Evropě, alespoň u nezdravých tuků obsahujících transmastné kyseliny. Zde se skutečně podařila osvěta, a to jak u spotřebitelů, tak u výrobců a jejich podíl ve stravě klesá.
A jak jste na tom s obezitou?
Hodně špatně. Obezitou u nás trpí třicet procent dospělých a když sečteme lidi s obezitou nebo nadváhou, pak dojdeme k číslu 62 procent lidí. Přibývá také obézních dětí.
Maďarsko se rozhodlo pro poměrně razantní řešení – pro daň na potraviny a nápoje s vysokým obsahem tuku, cukru a kofeinu. O jaká opatření šlo?
První zákon, který zdaňuje určité potraviny,  vstoupil v platnost v roce 2011. Daňová povinnost se od té doby týká výrobců energetických nápojů, sladkých limonád, slaných snacků a dalších sladkých balených výrobků. Pod zákon však nespadají základní potraviny a zdaněny jsou jen výrobky, které mají zdravější alternativu. Daň činí 0,02-1,6 euro na kilogram nebo litr (asi 0,50 až 43 korun). Další zákon jsme přijali v roce 2013, ten limituje obsah průmyslově zpracovaných trans tuků obsahující trans-nenasycené mastné kyseliny v potravinách. A v roce 2015 vstoupil v platnost zákon upravující výživové standardy ve veřejném stravování.
Jaký mělo přijetí těchto zákonů důsledek na ceny?
Ukázalo se, že ceny nezdravých výrobků se zpočátku zvedly o 25 až 30 procent, ale později trh zvýšené ceny absorboval. Buď prodejce, distributor, nebo výrobce pochopil, že nemůže cenu takto skokově zvýšit, a snížil si marži.
Snížila se spotřeba nezdravých potravin?
Spotřeba energetických nápojů se snížila o 32 procent, sladkých nápojů o 26 procent, slaných snacků o 26 procent a cukrovinek o 27 procent. To považujeme za velmi dobrý výsledek.
O kolik poklesl celkový příjem soli?
Průměrně o gram. Zajímavé je, že nejméně patnáct procent tohoto poklesu má na svědomí snížení obsahu soli v pekařských výrobcích, hlavně chlebu. Toho jsme však nedosáhli zákonem, nýbrž dohodou s maďarskou pekařskou asociací. Jednání s ní bylo součást maďarského Programu na redukci soli.
Takže není jedinou cestou restrikce.
To rozhodně ne, protože zdanění nepodléhají základní potraviny. Dobrovolný příspěvek ke zdraví národa však není samozřejmý. Naše snahy, aby výrobci dobrovolně snížili obsah cukru ve výrobcích, k ničemu nevedly, to se stalo až po zdanění. Ani u soli nemůžeme čekat jen na dobrovolné změny. Po zdanění však začali výrobci přicházet s novými produkty. Jsou dražší, protože jsou zdravější, ale jsou vyrobené dle nových, zdravějších receptur.
A co nezdravé ztužené trans tuky?
Restrikce platí od roku 2013, ale naplňuje se od roku 2015, takže viditelný vliv na spotřebu či zdraví populace ode mne ještě nežádejte.
Ale jak přesvědčíte lidí, aby si kupovali méně slané a méně tučné produkty? Chutnají jim totiž pravděpodobně lépe.
Zajímavé je, že pod tíhou daně potravinářský průmysl snížil obsah soli a tuku u leckterých výrobků, ale nijak to nevytruboval do světa. Tak trochu to tají, nikde to není vidět. A funguje to. Něco podobného se stalo v Anglii, zde snížili výrobci obsah soli v chlebu o třetinu, nijak se o tom nešířili a nikdo si to ani neuvědomil. Chleba lidem nechutná méně a je vidět, že přesolování je opravdu zbytečné.
Na konferenci EU na téma Výživa a pohybová aktivita, která se odehrála v Budapešti, se však objevily i negativní názory na zdanění. Například Dánsko už od své „cukrové“ daně ustoupilo. I zástupce Itálie zde prohlašoval, že daně nejsou správnou cestou.
S tím vůbec nesouhlasím. Potravinářský průmysl odpověděl na uvalenou daň tak, že u 75 procent výrobků změnil výrobní proceduru, firmy – a to i ty nadnárodní, které chtějí v Maďarsku prodávat – úplně odstranily, snížily nebo částečně nahradili obsah zdaněné ingredience.
Jak dopadlo vaše třetí opatření – nařízení o výživových standardech pro veřejné stravování?
Veřejné stravování se nám stále ještě nepodařilo změnit tak, aby vyhovovalo požadavkům na zdravou stravu.
Jak účastníci konference nejednou připomněli, všechny kýžené změny ale přinášejí problém s rostoucí nerovností. Zdravější potraviny nejsou dostupné pro sociálně slabší, přeslazené, přesolené a tučné výrobky si kupují zejména chudší rodiny.
Proto si myslím, že by vláda měla podporovat společnosti, jež vyrábí zdravé potraviny, z daní vybraných za prodej potravin nezdravých. Tím by se i zdravé potraviny staly dostupnými pro nižší příjmové kategorie.
Éva Martos působí jako předsedkyně Maďarské společnosti  sportovní medicíny, deset předchozích let pracovala jako generální ředitelka Národního ústavu pro výzkum potraviny a výživu. Účastnila se přípravy legislativních opatření na zdanění a omezení soli,cukru a transtuků ve výživě.
Proč většina buněk řádně stárne, ale některé – pohlavní, kmenové, ale i určité nádorové – jsou „nesmrtelné“? Objevy, které vedly k poznání telomer a telomerázy, nám umožnily lépe porozumět procesu stárnutí.
Chromozomy v buněčném jádře objevil pomocí mikroskopu švýcarský biolog Karl Wilhelm von Nägeli v roce 1842. V roce 1910 Thomas Hunt Morgan získal u octomilek (Drosophila melanogaster), mušek s generační dobou dva týdny a s velkými chromozomy, první umělé mutanty (tím, že je a jejich vývojová stadia vystavoval horku, mrazu, kyselinám, zásadám, záření a dalším extrémním podmínkám). Další studium chromozomů různě mutovaných a křížených drozofil přivedlo Morgana přes lokalizaci prvních genů až k formulaci chromozomové teorie dědičnosti (a roku 1933 k Nobelově ceně).
Morganův žák Hermann Joseph Muller v roce 1926 experimentálně prokázal (rovněž na octomilkách) mutagenní účinek ionizujícího záření (Nobelova cena 1946). V souvislosti s tím později zjistil, že mutantní mušky vykazují ve svém genetickém materiálu řadu různých poškození. Vysvětlil to tím, že záření způsobuje zlomy chromozomů a jejich následné splynutí. Zároveň si všiml, že k fúzím mezi chromozomy nedocházelo, pokud si zachovaly přirozené konce. Své výsledky shrnul roku 1938 do přednášky, v níž zaznělo: „Koncový gen musí mít speciální funkci ´zalepovat´ konec chromozomu, protože bez této ochrany nemá chromozom možnost dlouhodobě existovat.“
V souladu s tehdejší cytologickou terminologií, která už obsahovala pojmy centromera a chromomera, Muller vymyslel pro zakončení chromozomu termín telomera (řecky télos, „konec“, a méros, „část“).
V přibližně stejné době Barbara McClintocková svými experimenty s křížením ozařovaných a zdravých semen kukuřice dokázala, že telomery skutečně představují speciální, nepostradatelnou část chromozomu zabezpečující jeho integritu, a že chromozom se poté, co o telomeru přijde, rozpadne. Zjistila také, že někdy se „poraněný“ konec chromozomu sám „zahojí“, a to tehdy, pokud se nachází v oplodněném vajíčku (zygota patří spolu s kmenovými, pohlavními a některými nádorovými k buňkám s aktivní telomerázou). V roce 1942 doporučila: „Experimenty v následujícím období by měly být zaměřeny na porozumění způsobu, jak dochází k hojení…“ (V roce 1983 dostala Nobelovu cenu za objev „skákajících“ genů.)
Dalším milníkem byl objev Leonarda Hayflicka a Paula Moorheada, kteří v roce 1961 prokázali, že normální lidské buňky se (na rozdíl třeba od bakterií) nemohou množit donekonečna a že zástava jejich růstu je naprosto přirozeným jevem, vyplývajícím ze samotné podstaty buněk (nikoli důsledkem změny životních podmínek apod.). Staré buňky si tedy nějak „pamatují“, že jsou staré…
Muller a McClintocková probudili zájem o telomery a jejich funkci. Na víc než domněnky však tehdy neměli výzkumné nástroje. Ty přišly až ve druhé polovině sedmdesátých let s metodami sekvenace DNA (za jejich vývoj padly hned dvě Nobelovy ceny).
Prvním člověkem, který přečetl písmena telomer, byla australsko-americká molekulární bioložka Elizabeth Blackburnová. Podařilo se jí to u nálevníka Thetrahymena termophila, tehdy oblíbeného modelového organismu. Tento obrvený prvok totiž těsně před dělením naseká své chromozomy na až deset milionů krátkých kousků, které se tehdy líp sekvenovaly. A tak se doktorka Blackburnová v roce 1978 „dočetla“, že na konci každého mikrochromozomu se padesátkrát až sedmdesátkrát opakuje nesmyslný „text“ složený ze „slova“ TTGGGG.
Dnes víme, že na konci chromozomů všech savců a většiny dalších živočichů a části hub se vyskytuje tisíc- až několiktisíckrát se opakující stejný motiv TTAGGG. U rostlin má slovo na začátku jedno „T“ navíc: TTTAGGG. Ale kupříkladu nálevníci stojí stranou s poněkud odlišným slovem, nejčastěji TTTTGGGG nebo již zmíněné TTGGGG.
To zajisté nabízí zajímavé evolučně biologické konsekvence, nicméně tématu příslušná otázka zní: Proč taková marnotratnost, nota bene u textu, který v buňce nic nekóduje ani nereguluje?
Odpověď už visela ve vzduchu; v roce 1972 James Watson (nobelovský spoluobjevitel struktury DNA) a nezávisle Alexej Olovnikov usoudili, že enzymy kopírující DNA (polymerázy) nemohou začít na samém konci vlákna DNA. Musí začít posunuté o několik slov do textu. Tudíž se text při každém zdvojování o maličko zkrátí. Takže přítomnost telomery umožňuje polymeráze odhryznout si svoji okrajovou libru DNA, aniž by přitom zkrátila životně důležitý text. Našince ihned napadne cimrmanovská analogie telomera – šmaknfošna, nevzdělaný zbytek světa se musí spokojit se suchou představou návlečky, maličkého kousku plechu či plastu chránícího konec tkaničky před roztřepením.
Po každé replikaci chromozomu se tedy kousíček telomery „ztratí“. Po několika stech kopírování se chromozom na konci může zkrátit natolik, že polymeráza aktuálně nejbližší geny zkreslí či pomine a vznikne zmetek.
Přírodní výběr ustavil lidské telomery do takové délky (mezi sedmi až deseti tisíci písmeny), aby mohly přežít zhruba 50 až 100 dělení, což odpovídá 75 až 90 letům námahy, opotřebení, oprav. Telomery v našich tělech se zkracují průměrnou rychlostí asi jednatřicet písmen za rok, v některých tkáních víc. U osmdesátiletého člověka oproti stavu při narození odhoří telomerová svíce života asi ze tří osmin.
Délka telomer je sice výrazně dědičná, ale ani dlouhé telomery nejsou k ničemu, když špatně funguje to ostatní; kupříkladu pokud se tělo nadprůměrně opotřebovává, telomery se brzy zkrátí následkem častějšího buněčného dělení potřebného k opravám/úzdravám tkání.
Současně s rostoucími poznatky o telomerách si vědci nemohli neklást otázku: Proč většina buněk řádně stárne, ale některé – pohlavní, kmenové, ale i některé nádorové, zůstaneme-li u savců­ – jsou „nesmrtelné“? Podle nejpravděpodobnějšího vysvětlení tyto buňky disponují speciálním enzymem, který dokáže dělením obrušované telomery zase nastavovat. Přesněji řečeno, takové buňky obsahují aktivní gen pro syntézu telomerázy.
Doktorka Blackburnová se v roce 1980 domluvila s Jackem Szostakem, který patřil k pionýrům ve vnášení genetické informace do buněk. Ten připojil opakující se sekvence telomerové DNA z nálevníků k uměle vytvořeným chromozomům, které po vnesení do kvasinek vydržely funkční podstatně déle. To prokázalo, že telomery od nálevníků jsou schopny plnit stejnou funkci i v kvasinkách.
Ve stejné době dělala u Blackburnové na Kalifornské univerzitě v Berkeley doktorát Carol Greiderová. Samozřejmě na nálevnících, vždyť ti – třeba oproti člověku s dvaadevadesáti konci chromozomů ­– nabízejí na počátku svého dělení telomerových konců miliony. To znamená, že v tomto stadiu musí docházet k přirozeném klonování telomer, čili k aktivitě telomerázy. Lze tedy očekávat, že množství telomerázy v nálevnících bude rozhodně detekovatelnější než v savcích.
Jeden z tehdejších pokusů přesáhl až do vánoční doby a doktorandka měla na vybranou – buď ho přeruší (v podstatě eliminuje), nebo bude pracovat i o Vánocích. Na Štědrý den 1984 se tedy vydala do laboratoře a našla tam ve vzorku, jehož hlavní složkou byl extrakt z jader nálevníka Tetrahymena thermophila, původní mikrochromozomy prodloužené o celistvé násobky sekvence TTGGGG. Vzorek tedy obsahoval aktivní telomerázu. To musel být svatvečer!
Další pokusy potvrdily, že telomeráza dokáže prodloužit aktivní život buněk a uchránit je před zestárnutím. (Všichni tři jmenovaní dostali v roce 2009 Nobelovu cenu. Mimochodem, v rostlinách objevil telomerázu v roce 1996 brněnský biolog Jiří Fajkus se spolupracovníky.)
Z poznatků molekulární genetiky vyplývá, že pro každý buněčný enzym existují v jádře geny, které řídí jeho syntézu. První z těchto „genů pro telomerázu“, nazvaný TEP1 („s telomerázou asociovaná bílkovina 1“) a produkující bílkovinnou složku telomerázy, objevil v roce 1997 Japonec Jun-ichi Nakayama (Juniči Nakajama). (Druhou složkou telomerázy je RNA, která slouží jako matrice pro syntézu telomer.)
Tady nutno zdůraznit, že geny pro telomerázu nejsou pro dlouhověkost organismu všechno. Rozdíl mezi buněčnou nesmrtelností a lidskou nesmrtelností je stejně propastný, jako třeba rozdíl mezi amébou a člověkem.
Při normálním lidském vývoji se ve vyvíjejícím se embryu geny kódující telomerázu téměř ve všech tkáních inaktivují. Od té chvíle pak jako by jakýsi pomyslný hlídač v buňce odpočítával počet jejích dělení a v evolučně předem nastaveném bodě (při dosažení určité minimální délky telomer) dělení zastavil.
Proběhla řada pokusů, kdy buňky s vneseným genem pro syntézu telomerázy se zdravě dělily daleko za svoji přirozenou hranici.
Někdy se ovšem v normální buňce vypnuté geny pro telomerázu nějakým způsobem znovu samy aktivují – výsledkem je potom buňka nádorová. Zřejmě nejaktivnější telomerázu ze všech, které známe, mají slavné nádorové buňky HeLa. (V roce 1951 byla v USA založena linie buněk odebraných z velmi agresivního nádoru děložního hrdla právě zemřelé pacientky, jejíž jméno začínalo slabikami „He“ a „La“. HeLa je patrně nejstarší, nejživotaschopnější a rozhodně nejcitovanější buněčná linie na světě, viz také Nesmrtelná žena, Vesmír 95, 12/2016). Avšak jestliže do buněk HeLa přidáme protismyslnou RNA (obsahující přesný opak RNA-zprávy v telomeráze), přítomná telomeráza „oslepne“ a přestane účinkovat. Buňky ztratí nesmrtelnost, zestárnou a zemřou asi po pětadvaceti buněčných děleních.
Vývoj kolem telomerázy hezky ilustruje výzkumnou strategii typu plavby mezi Skyllou a Charybdou. V našem případě potřebujeme aktivovat telomerázu a prodloužit životnost zdravých buněk, ale zase ne tolik, aby se zvrhly v nádorové. A naopak: při léčbě rakoviny potřebujeme inhibovat produkci telomerázy jen natolik, abychom u pacienta neparalyzovali regeneraci ostatních buněk.
Věc je o to složitější, že nic z toho, co tu o telomeráze, stárnutí a nesmrtelnosti padlo, neplatí jednoznačně; v přírodě k téměř všem důležitým dějům existují procesy konkurenční, kompenzační, brzdicí, samozřejmě i záložní (jen způsobů péče o telomery známe u buněk víc než deset, a to i bez účasti telomerázy). V optimálním případě tedy musíme bezpečně a všemi alternativními způsoby umět krotit telomerázu v nádorech a stejně tak aktivovat telomerázu ve zdravých buňkách; teprve potom z toho složit terapii. Věřím, že to jednou dokážeme.
Závěrem si neodpustím malou poznámku o nepředvídatelnosti základního výzkumu: Kdo před čtyřiceti lety mohl tušit, že zrovna výzkum chromozomů jakéhosi obskurního mikroba povede k léčení rakoviny, přípravě kmenových buněk nebo dokonce k flirtování s nesmrtelností?
V tištěné verzi Vesmíru jsme se mohli dočíst o nesmrtelnosti jednotlivých buněk nebo jednoduchých organismů. Pro nás je ale, čistě prakticky, zajímavější otázka, jak je to s možností nesmrtelnosti člověka. Nikoli prodloužení života o 20, 50 nebo 100 let, ale skutečné nesmrtelnosti v tom nejpřízemnějším, materialistickém slova smyslu – prodloužení života o mnoho řádů, potenciálně napořád.
Titulek článku jsem si vypůjčil od amerického vynálezce a futurologa Raymonda Kurzweila, který se těmito otázkami zabývá do mnohem větší hloubky a šířky. Zájemce odkazuji na některou z jeho knih, nebo jeho webové stránky, kde odkazuje na spoustu populárních i vědeckých článků souvisejících s tímto tématem.
Kurzweil, duší vynálezce a hacker, pojal smrt jako technický problém, na který prostředky technologie a vědy hledá praktická řešení. V lékárně na rohu si takový prostředek (zatím) nekoupíme, ale když se nad tématem volně a bez předsudků zamyslíme, ukazuje se, že to nemusí být úplná utopie, a docela dobře si můžeme představit, že někteří čtenáři tohoto článku smrt nakonec přelstí.
Zároveň chci požádat o jistou shovívavost – následující text je volnou úvahou o možném vývoji určitých technologických trendů ve vzdálenější budoucnosti. Skutečná budoucnost se mu může (v nejlepším případě) podobat zhruba tolik, jako se Apollo 11 podobalo obřímu dělovému projektilu, ve kterém cestovali na Měsíc hrdinové Verneova románu:
Při pohledu do tabulek pojišťoven nebo on-line kalkulaček očekávané délky života to s nesmrtelností moc nadějně nevypadá. Dnešním dospělým obyvatelům vyspělého světa vychází očekávaná doba dožití někde mezi 75 a 90 lety. K tomu každý z nás může nějaké roky přidat (nebo ubrat) životosprávou, ale do nesmrtelnosti pořád chybí … spousta let. Studie nedávno publikovaná v časopise Nature naznačuje, že kolem 115. roku života tělo narazí na přirozenou biologickou hranici, a je nepravděpodobné, že ji někdy překonáme. (Její přijetí odbornou veřejností však není jednoznačné.)
Tyto údaje ovšem vycházejí ze statistik – kolika let se v dané zemi dožívají lidé dnes a v nedávné minulosti, případně s lineárním započtením dnes měřitelných trendů. Takže se vlastně jedná o přesnou projekci „pro případ, že všechno zůstane, jako je dnes“. Ale pohled do historie naopak říká, že nakonec nikdy nic nezůstalo tak, jak to bylo. Takže je otázkou, co pro nás z takové statistiky opravdu plyne. Když ze struktury dnešní populace vyplývá, že se dožijeme osmdesátky, jaká je šance, že svět za třicet nebo padesát let bude natolik podobný tomu dnešnímu, že v něm tento výsledek bude pořád platit?
Takové projekce nezahrnují nepředvídatelné globální katastrofy, které mohou očekávaný věk rázem zkrátit na polovinu (nebo na nulu), ani například převratný objev kamene mudrců a elixíru života, který by ho naopak rázem prodloužil až k nekonečnu. Seriozní projekce takové scénáře z principu ani zahrnovat nemůže, protože u „nepředvídatelné, přelomové“ události nemůžeme odhadnout ani její pravděpodobnost, ani její dopad.
Takže máme přesné projekce (včetně směrodatné odchylky spočítané s přesností na několik desetinných míst), ale pro odhad vzdálenější budoucnosti je nemůžeme brát příliš vážně. Naopak, je užitečné a zábavné zamýšlet se nad tím, jak by se světem pohnuly ony nepředvídatelné události –tedy ty z nich, které si umíme aspoň trochu představit a můžeme o nich spekulovat v rámci dnešních znalostí přírody. Pojďme se podívat na několik z nich, které by mohly lidem umožnit žít navěky.
V roce 1965 formuloval Gordon Moore pozorování, že počet tranzistorů na čipu se při zachování stejné ceny zhruba každých 18 měsíců zdvojnásobí. Volně řečeno, zdvojnásobí se výpočetní výkon a kapacita paměti počítače za stejnou cenu. To vede k těžko představitelnému, ale přesto reálnému exponenciálnímu růstu – za tři roky se výkon zečtyřnásobí, za 30 let se zvýší milionkrát, za 60 let 1 000 000 000 000krát. Intuice napovídá, že se tato exponenciální míra rozvoje technologií časem vyčerpá. Zatím se tak ale neděje, Moorův zákon i po padesáti letech v praxi funguje a ještě nějakou dobu fungovat bude. U křemíkových čipů dnešního typu možná narazíme na fyzikální hranice za několik let, ale mezitím se pracuje na vývoji technologií založených na jiných principech (například 3D čipy, memristory, grafenové tranzistory, kvantové počítače), které mohou exponenciální tempo miniaturizace a růstu výkonu udržet ještě dlouhou dobu.
Podobný exponenciální růst můžeme pozorovat v řadě dalších oborů vědy a technologií, například v sekvenování lidského genomu, mapování činnosti mozku, počtu zařízení připojených k Internetu, miniaturizaci mechanických zařízení nebo počtu patentů a vědeckých publikací.
Souběh těchto trendů pak může už v nejbližších dekádách přinést do našeho života změny takového rozsahu, jaký nemá ve známé historii obdoby. Za několik desítek let se svět může proměnit víc než za několik předchozích století nebo tisíciletí.
Kyborg, klasická postava sci-fi literatury, je bytost sestávající z kombinace biologických a umělých (elektro)mechanických součástí.
Můžeme za kyborga označit člověka s piercingem v obočí, nebo se zaplombovanou sedmičkou vpravo nahoře? Při extrémním výkladu tohoto termínu snad ano. Člověk s kloubní endoprotézou nebo kardiostimulátorem už tuto definici splňuje docela dobře. Dnes už existují i experimentální protézy celých končetin, které se napojí na původní nervy a člověk je schopen jimi pohybovat a cítit. Podobně se už experimentuje s „opravou“ poškozeného zraku pomocí elektronických implantátů, nebo s implantovanou umělou ledvinou.
Časem se můžeme dočkat mikroskopických robotů průběžně provádějících opravy uvnitř těla, dokonce uvnitř buněk, nebo náhrady krve efektivnějším umělým médiem pro transport látek. Podobné výzkumy probíhají v mnoha různých směrech a je jen otázkou času, než se aspoň některé z těchto technik dostanou do běžné praxe. Postupně se transformujeme v kyborgy přesahující nejbujnější fantazie klasických autorů  sci-fi.
Slovo kyborg může znít kontroverzně, poté, co jím byla v populární kultuře označována různá monstra, ale přidržme se doslovného, výše definovaného významu. Ne každý kyborg je člověkem, ale každý člověk může být kyborgem. Když člověk dostane endoprotézu nebo umělou rohovku, nijak to nezmenší jeho lidství, důstojnost, charakter, prožívání vědomí a Já, nebo jeho nedoplatek na finančním úřadě. Dále můžeme postupovat matematickou indukcí – nahrazovat jednu část za druhou a kyborg pořád zůstane člověkem.
Výše zmíněné zákroky nemusí sloužit jen k léčení nemocí nebo úrazů. Jistě se najde mnoho techno-nadšenců, kteří si rádi nechají posílit svaly, zostřit smysly nebo vylepšit vzhled pomocí umělých implantátů, a časem se tento výstřelek může masově rozšířit. Za první velkou vlnu tohoto druhu by se daly považovat silikonové prsní implantáty a další výše zmíněné technologie budou následovat. Za dvacet let se možná budou na ulicích potkávat konzervativní občané z masa a kostí se svými  progresivnějšími přáteli a příbuznými, sestávajícími převážně z plastu a křemíku, s oční sítnicí připojenou k Internetu. Až čas a život ukážou, jak daleko je možné a praktické v této transformaci jít, jaké nové výzvy to přinese a jak to promění celou společnost.
Výše nastíněný proces pak můžeme domyslet až do posledních důsledků.
Dříve se mělo za to, že mysl, paměť a osobnost sídlí v játrech, žaludku, srdci nebo tělních tekutinách. Dnes se vědecká komunita kloní spíše k názoru, že tyto jevy nějak vznikají výměnou signálů mezi stovkou miliard nervových buněk v mozku. Celému mechanismu, jak z bilionů jednotlivých spojení a signálů vznikají abstraktní koncepty, emoce nebo vědomí, zatím nerozumíme, ale i v této oblasti se uplatňuje zákon zrychlujících se obrátek (orig. The Law of Accelerating Returns, někdy je překládán jako „zákon zrychlujících se změn“).
Ohromnou rychlostí se rozvíjejí technologie umožňující monitorování činnosti mozku do čím dál větších detailů a s tím rychle rostou naše vědomosti o mnoha jeho dílčích funkcích. Ostatně, pro náš poslední krok ani plné porozumění celému fenoménu mysli nebude potřeba, můžeme si pomoci malým trikem.
Stačí vzít takový mozek, kousek po kousku ho změřit a zmapovat, co je s čím jak propojeno, a pak tutéž strukturu přenést na jiné médium (například ho emulovat programem v počítači). Přijmeme-li počáteční předpoklad, že duševní funkce jsou výsledkem interakce mozkových buněk, bude do onoho počítače přenesena celá živá osobnost onoho člověka, s celým jeho charakterem a vzpomínkami a pocity. Záměrně nechávám stranou technické detaily, jestli budeme emulovat všechny neurony a synapse, nebo to budou jiné jednotky, jak promítneme roli hormonů a jiných „globálních“ faktorů atd. To jsou dílčí úkoly pro budoucí inženýry. V této úvaze nám stačí přijmout obecný předpoklad, že z interakce mnoha elementárních „součástek“ nějak vznikají ony vyšší funkce.
Tím jsme učinili poslední (mentální) krok v nahrazování jednotlivých kousků živé tkáně umělými komponentami. Díky postupnému procesu (od zubů, přes ledviny až po mozek) byla zachována kontinuita individua a výsledek je plnohodnotným pokračováním života původního těla a duše z masa a kostí. Už to není kyborg, protože nemá žádnou biologickou součást (zbylo jen “kyb-”, “-org” zmizelo), ale stále je to tentýž jedinec (i s tím nedoplatkem na finančním úřadě), jen překročil biologickou povahu (a omezení) svého těla a mysli.
Tento stav s sebou nese spoustu výhod. Porouchané elektromechanické prvky se dají snadno nahradit a takový organismus bude prakticky nesmrtelný. Mysl emulovaná v počítači se dá zkopírovat na záložní médium a v případě úrazu z něj potom obnovit. Jednotlivé údy a čidla se dají snadno nahradit novými, výkonnějšími. Takový jedinec může dostat nové smysly, dále rozšiřující jeho možnosti, například se přímo z hlavy „myšlenkami“ brouzdat internetem, rádiem komunikovat se svými blízkými, přidat si k mozku nový modul, který mu rozšíří paměť a schopnost abstrakce.
Tento scénář se může zdát příliš fantastický, ale díky zákonu zrychlujících se obrátek může nastat překvapivě brzy. Jde jen o to, abychom měli dostatečně výkonné a malé počítače, aby se do nich celý mozek prakticky „vešel“, a dostatečně přesné technologie pro detailní iniciální přečtení mozku. A k tomu se blížíme s větrem zákona zrychlujících se obrátek v zádech. Kurzweil na základě projekce růstu obou odvětví a odhadu výpočetního výkonu mozku došel ke konkrétnímu odhadu, kdy by se něco takového mohlo podařit: kolem roku 2040.
Takové „proroctví“ má (na rozdíl například od vizí Nostradama) smysl, protože se vyjadřuje k době, které se většina z nás snad dožije, a udává konkrétní ověřitelnou předpověď, takže budeme moci sami posoudit, jak moc se trefil, a případně ho vzít za slovo.
Noví elektromechaničtí lidé ale také brzy narazí na praktické limity. Pokud zcela neupustí od rozmnožování (i oni můžou zakládat rodiny, nicméně detaily a alternativy tohoto procesu by vydaly na samostatný článek), planeta by se brzy přeplnila zástupy nesmrtelných kyborgů. Dalo by se to řešit expanzí do kosmu, ale přeprava takového metrákového těla (se všemi zdroji pro jeho živobytí) v mezihvězdném měřítku je a patrně vždycky bude nesmírně náročná.
Na druhou stranu, k čemu taková bytost potřebuje staromódní mechanické tělo lidských rozměrů? Když je mysl osvobozena od biologické tkáně a funguje v elektronických obvodech počítače, může se vzdát fyzického těla úplně. Celá společnost se může přesunout do paměti superpočítače a žít ve virtuálním prostředí.
Dovolil bych si tento model nazvat Matrix, na počest jistého kultovního filmu pro pamětníky. Tam to sice fungovalo technicky trochu jinak, ale film srozumitelně a přesvědčivě demonstroval myšlenku umělého světa v paměti počítače, který může být nerozlišitelný od naší každodenní zkušenosti.
Impulsy, které do elektronické mysli přicházely z čidel a údů fyzického těla, teď budou přicházet ze světa simulovaného v počítači a subjektivně budou naprosto autentické. A nemusí jen kopírovat původní pozemské prostředí – naopak, můžeme vytvářet nové světy, které by „tam venku“ nebyly ani fyzikálně možné. Staromilci pak mohou svoji mysl občas nahrát zpět do fyzického těla a vydat se na procházku po skutečné planetě, podobně jako se dnes dobrodruhové vydávají s celtou do brdských lesů zakusit „opravdový život“.
K tomu dle Kurzweilových vizí může dojít někdy ve druhé polovině tohoto století. Technika už bude natolik výkonná, levná, a spolehlivá, že může být jednoduše praktičtější přesunout se do virtuálního světa, než řešit neustálé každodenní starosti s přelidněním, dopravou, výrobou potravin a likvidací odpadu. To samozřejmě nevylučuje, aby část staromilců zůstala žít „venku, postaru“, podobně jako dnes poslední kmeny „divochů“ na ostrovech a v pralesích odolávají naší civilizaci.
V Matrixu tak může pokračovat ve svém bytí celá civilizace sestávající z bilionů lidí, kteří budou dál žít, tvořit, navazovat vztahy, množit se a kultivovat prostředí uvnitř i vně Matrixu. Díky pokračující miniaturizaci počítačů bude taková bytost mentálně a subjektivně ekvivalentní dnešnímu člověku, sestávat z poměrného mikroskopického kousku počítače a vystačí si s trochou elektrické energie, takže Země takových lidí uživí o mnoho řádů víc než lidí dnešních.
A přirozeně bude technicky mnohem snazší i expanze lidstva mimo Zemi a sluneční soustavu – jednoduše se postaví další počítač – Matrix, k němu se připojí solární panely, nalodí se do něj (nebo spíš „uploadne“) několik miliard virtuálních astronautů a může se letět. V mezihvězdném prostoru, kde nebude dostatek světelné energie pro panely, bude možno elektronický život „suspendovat“ třeba na tisíce let a omezit tak spotřebu energie na minimum. Ve výběru planety pro kolonizaci pak taková společnost může být oproti dnešním lidem velmi nenáročná – nepotřebuje ani kyslík a vodu, ani gravitaci blízkou pozemské, ani tak úzké rozmezí klimatických podmínek. Po příletu na novou planetu může kolonie s pomocí mechanických periferií začít těžit materiály a planetu postupně zabydlet (tzn. postavit nový, větší Matrix). Tím se postupně čím dál větší podíl mrtvého vesmírného kamení, plazmatu a prachu bude transformovat na jemně strukturovanou hmotu, hostící lidskou inteligenci.
To je samozřejmě jen jeden hypotetický scénář, který jsem sestavil tak, aby odpovídal tématu článku o lidské nesmrtelnosti. Prezentuje optimistickou vizi Matrixu jako „Křemíkového nebe“ (případně „Kvantového nebe“, podle toho, jaká architektura počítačů bude tou dobou v módě). Existuje nespočet dalších možných scénářů, zahrnujících například umělou inteligenci ne-lidského typu, války s touto inteligencí, vyhlazení nebo zotročení lidstva, „Křemíkové peklo“. Tyto spekulace můžeme rozvíjet do do nekonečné šířky, ale v článku konečné délky je nutno je v nějakém bodě utnout, a v tomto článku ten bod nastává právě tady.
I když virtuální bytost v Matrixu (nebo opravitelný kyborg) může žít potenciálně navěky, v každém jednotlivém reálném případě bude jejich život konečný, jak plyne z triviální aplikace teorie pravděpodobnosti. Zánik (virtuální smrt) nastane například, když se nějakou nehodou (třeba nárazem meteoritu) nebo poruchou zničí celé zařízení. Pravděpodobnost takové události můžeme technickými prostředky snižovat (třeba zálohováním), ale nikdy ne úplně vyloučit. A pokud bude k dispozici potenciálně nekonečný čas, k takové nehodě dříve nebo později dojde. Takže nakonec nikdo opravdu nesmrtelný nebude a vracíme se k „pouhému“ prodloužení očekávané délky života. Můžeme se zde ale pohybovat o mnoho řádů výš, než naznačují dnešní odhady v úvodu článku.
I při souhře extrémně spolehlivého stroje a extrémního štěstí pak časem vstoupí do hry fyzika – tepelná smrt vesmíru. Z dnešních modelů plyne, že ve velmi vzdálené budoucnosti přestanou existovat hvězdy, planety, veškerá hmota a využitelné zdroje energie, a tím pádem i stroje a programy provozující Matrix. Existují i spekulace, že vzdálená budoucnost kosmu může vypadat jinak, ale ty přesahují rámec tohoto článku.
Podle průzkumu provedeného v USA by si dnes většina lidí nepřála zpomalení stárnutí pomocí nových technologií a téměř nikdo z dotázaných by nechtěl žít déle než 100 let. Za ideální délku života označuje většina lidí 85-90 let. Odpovědi se příliš neliší v závislosti na náboženském přesvědčení nebo věku.
Preference většiny lidí tedy přesně odpovídají současným „oficiálním“ vyhlídkám z úvodu článku. Můžeme namítnout, že se jedná o dočasný kulturní fenomén, věc zvyku: naše vnímání sebe a světa i celá společnost jsou postaveny na předpokladu života dnešní délky a výrazně delší život je natolik cizí a vymykající se vší zkušenosti i představám, že jej většina lidí intuitivně odmítne. Časem si na delší život postupně zvykneme a naučíme se ho žít, prožít a naplnit. Nikdo už pak nebude chtít žít pouhých 100 nebo 500 let.
A nebo si možná nezvykneme. Celou dobu jsem o elektronických bytostech v Matrixu hovořil jako o lidech, což předpokládá, že si zachovají určitou lidskou strukturu osobnosti, která se vytvořila evolucí v podmínkách krátkého života, během kterého osobnost prodělává určitý vývoj, těsně propojený i s dospíváním a stárnutím těla. Neumíme říct, co se s ní stane, když bude žít mnohonásobně déle v nestárnoucím virtuálním těle.
Další charakteristikou člověka je omezená kapacita mozku, kam ukládá vzpomínky a asociace. Co se stane, když bude neustále donekonečna vystaven novým informacím, podnětům a vztahům? Bude postupně ty staré zapomínat, takže po nějaké době se postupně promění v někoho úplně jiného? Nebo zůstane zachována nějaká základní individuální struktura konceptů, vybudovaná v mládí, jen se postupně bude propojovat čím dál hustější sítí asociací, až bude mentálně propojeno všechno se vším a mysl bude konvergovat ke konečnému stavu beztvaré houby? (Tento stav můžeme poeticky nazvat tepelnou smrtí mysli, jako paralelu k tepelné smrti vesmíru.) Nevíme, ale vidíme, že s nesmrtelností lidské mysli můžeme narazit na zásadní problémy dané její samotnou podstatou. Realističtějším modelem pak může být Matrix, kde se lidé rodí, žijí a umírají, jako je tomu dnes, a čas a praxe ukážou, jaká délka života člověku sedí nejlépe, když padnou fyzická omezení.
Na druhou stranu není důvod předpokládat, že život v Matrixu zůstane navěky jen virtuální kopií pozemského prostředí. Budou vznikat úplně nové formy života a inteligence, lépe adaptované na živobytí v paměti, procesorech a sběrnicích, případně i na dlouhověkost. Technologický proces nastíněný v tomto článku je lepší chápat jako cestu k expanzi a rozvoji života a inteligence obecně, spíše než cestu k nesmrtelnosti lidstva nebo jednotlivých lidí.
Co všechno s sebou přinese výrazné prodloužení lidského věku? Má vůbec smysl o ně usilovat?
Bible byla k prvním lidem ohledně věku štědrá: „Všech dnů Adamova života bylo devět set třicet let…,“ přičemž první člověk i po věku sto třiceti let plodil syny a dcery.
Nejinak tomu bylo v jeho rodové linii následujících devět generací: Šét žil 912 let, Enóš 905, Kénan 910, Mahalalel pak 895, Jered 962 let, Henoch pouze 365, Metúšelach (Metuzalém) rekordních 969, Lámech 777 a Noe roků 950, přičemž ještě v druhé půltisícovce života počal tři syny.
Pak ale Bůh ztratil s člověkem trpělivost a určil: „Ať je jeho dnů sto dvacet let.“
Skutečnost ale – vinou chudoby, nemocí, zranění všeho druhu – byla ještě střízlivější.
Naši prapravěcí předkové se dožívali v průměru patnácti let, antický Říman zhruba osmadvaceti. Ještě na počátku 19. století umírali Evropané průměrně v pětatřiceti, sto roků nato v pětačtyřiceti. Dnes dosahují obyvatelé vyspělého světa průměrného věku něco přes osmdesát let.
V každé době se však našli dlouhověcí jedinci, kteří dokazovali, že průměrný věk a maximální možný věk jsou dvě různé věci.
Kupříkladu v Británii (kolébce demografie) vstoupil do análů sedlák jménem Thomas Parr. Tento chlapík se podle církevních záznamů poprvé oženil v devadesáti letech, ve stu musel podstoupit veřejné pokání pro nestřídmost, ve 120 letech vstoupil do druhého manželství, jako 130letý se ještě oháněl cepem, ve věku 140 se začal opíjet. V roce 1635 ho, stopadesátiletého, král Karel I. Stuart povolal ke svému dvoru.
Tam ho hostil tak dlouho, až „starý Parr“, jak se mu říkalo, ve 152 letech zemřel. Pitvu provedl objevitel krevního oběhu William Harvey, který shledal Parrovy orgány v naprostém pořádku, „zdravé, jako v den, kdy se narodil“. Harvey připisoval Parrovu smrt přejedení a nečistému ovzduší Londýna.
Ze známých osobností novověku se dožili výrazně nadobyčejného stáří třeba malíř Tizian (1476-1576), který ještě v 95 letech namaloval úžasné obrazy Korunování trním a Angelika a Medor, chemik Michael-Eugene Chevreul (1786-1889), neurolog Max Nonne (1861-1959), literát Josef Štefan Kubín (1864-1965), violoncellista Pablo Casals (1876-1973), lékař Josef Švejcar (1897-1997), malíř Jan Bauch (1898-1995), biochemik Erwin Chargaff (1905-2002) nebo třeba fyzik a mírový nobelista Joseph Rotbat (1908-2005).
Všichni tito novodobí metuzalémové se vyznačovali celoživotní čilostí a aktivitou.
Dnes se v ekonomicky vyspělých zemích dožívá stovky v průměru sedm lidí z tisíce. Prokazatelně nejstarší člověk na Zemi (francouzská žena) se dožil 122 let, což se zhruba shoduje jak s biblí, tak s nejstřízlivějšími vědeckými odhady přirozeného lidského věkového maxima.
Přibližně vzato (údaje se různí), genetika se na době dožití průměrného moderního člověka podílí asi z jedné čtvrtiny až třetiny, zbytek je věcí životního stylu, kvality prostředí, zdravotnictví, přičemž k velmi vysokému věku se musí sejít všechno. Významný endokrinolog a popularizátor medicíny Vratislav Schreiber (zemřel loni v jednadevadesáti) základní požadavky, jak si vlastním přičiněním natáhnout život, shrnul do trojice: dieta, fyzická i duševní aktivita, preventivní prohlídky.
Obecně vzato vedou k dlouhověkosti dvě základní cesty:
Běžně dostupnými kroky kontinuálně brzdit přirozený proces chátrání organismu a posouvat se tak teoretickému maximu. Kupříkladu král Šalomoun si před třemi tisíciletími prodlužoval věk teplem panen. Naši předkové zase radili jíst do polosyta. Laureát Nobelovy ceny za medicínu Ilja Mečnikov před sto lety doporučoval kefír a jogurt (zemřel v jednasedmdesáti letech).
Moderním, byť v tomto punktu poněkud excentrickým představitelem budiž dvojnásobný nobelista chemik Linus Pauling; ten vedle zdravého životního stylu věřil na obří dávky (až několik gramů denně) vitaminu C coby antioxidantu. Zemřel ve třiadevadesáti.
Zatímco tuto první, konzervativní cestu vystihuje slogan „které z běžně dostupných věcí dělat a kterých se vystříhat“, cestu druhou, invazivní, skokovou, lze charakterizovat heslem „co speciálního podstoupit“.
Kupříkladu zakladatel endokrinologie Charles Brown-Séguard si před 130 lety píchal extrakt z morčecích varlat (dožil se 77 let), o čtyřicet let později chirurg Sergej Voronov implantoval mužům opičí varlata, ženám opičí vaječníky…
Na Voronovovu ideu nahrazování opotřebených dílů dnes navazují transplantologie, tkáňové inženýrství a nepřímo i technické obory protetika a lékařská bionika (kyborgizace, transhumanizace), to vše až po teoretický extrém – přehrání obsahu mozku do paměťového média, případně do nově naklonovaného těla.
Asi největší invazivní potenciál dnes však leží na poli genetiky. Cestu naznačuje veleznámý příklad Winstona Churchilla – tento sportu a zdravé výživy se štítící kulaťoučký konzument kvant doutníků, vína a whisky se dožil devadesátky (až do osmdesáti předsedal britské vládě). Kde se vzala ta odolnost? Čeho se někdo snaží dosáhnout úsilím (viz třeba Schreiberovo trivium výše), jemu nadělil šťastně poskládaný genom.
A tak jedním z úkolů pro genetiky je hledat, zkoumat, popřípadě jednou i náležitě modifikovat relevantní geny – pro nastavování telomer, pro likvidaci volných radikálů, pro imunitu, ale i pro celotělové katany dlouhého žití (obezitu s metabolickým syndromem, demenci, deprese atd.).
Invazivní variantě (ať už občasnému jednorázovému – omlazení, nebo zpomalení celého procesu stárnutí) asi patří budoucnost, navzdory její obtížnosti. A to nejméně ze tří důvodů: Především nás příroda nevybavila pro konzervativní cestu dostatkem sebekázně, abychom všechny ty zdravé, avšak ne vždy libé procedury ustavičně podstupovali (kdo by kupříkladu chtěl uprostřed dostatku celý život mírně hladovět?).
Za druhé: Vinou celkově stále znečištěnějšího prostředí budeme dýchat, pít, jíst, poslouchat, spatřovat, zažívat stále více cizorodých látek, hluků, tvarů, procesů, jimž se nevyhneme, ani kdybychom nakrásně chtěli, a ty nás budou poškozovat.
Z těchto dvou důvodů se teoretickému maximálnímu věku ani s vyspělou medicínou nikdy hromadně nepřiblížíme, jen poněkud prodloužíme fázi neduhů a nemocí vysokého věku. (Ano, toužíme po elixíru mládí, ale výsledky zatím odpovídají spíš elixíru stáří.)
Všechny potenciální invazivní zásahy do procesu stárnutí ale představují takřka nevyčerpatelný zlatý důl a výhodnou investici pro podnikatele se zdravím a stárnutím. Pokud se jim podaří nabídnout „technologii“ dostatečně dostupnou, tak nás po pra-, staro-, středo- a novověku čeká éra dlouhověku.
Jsme na ni připraveni? Můžeme na ni vůbec být připraveni? Jakkoli se dlouhověkost prezentuje téměř výhradně jako biologický a medicinální, nanejvýš ještě demografický či ekonomický problém, její hlavní svízele spočívají úplně jinde… V oblasti individuálního prožívání a usuzování. V lidské mysli.
Elině Makropulos alias Emilii Marty bylo v roce 1922, kdy (dvaatřicetiletý) Karel Čapek drama Věc Makropulos napsal, tři sta třicet sedm let. Za celou tu dobu si v podstatě vystačila s tím, co se naučila za Rudolfa II. Vývoj šel tak zvolna, že ho stačila vstřebat. Ale dnes?
„V prvých milionech let lidské historie se měnil život prostřednictvím vědy pomalu, tak zvolna, že to žijící generace vůbec nepozorovaly. Nebylo proto zapotřebí, aby se člověk změnám přizpůsoboval psychologicky. V naší době je však rozsah všech změn tak veliký, že se člověk musí přizpůsobovat ne z roku na rok, ale bezmála den ze dne. A takový požadavek nesmírně zatěžuje lidskou psychiku. Tento tlak je vražedný a my prostě musíme hledat prostředky, jak ho uvolnit.“ Napsal skvělý esejista Josef Jedlička v roce 1987. A to vůbec neměl ponětí o počítačích, mobilech, internetu, sociálních sítích.
Rýsuje se půvabný existenciální paradox: V současnosti naše těla stárnou pomaleji než dřív (čímž se pyšníme), naproti tomu naše duše – vzhledem k horečnému tempu okolního vývoje – stárnou relativně rychleji (což nechceme vidět).
Tedy nikoli tělo, ale psychika se stává brzdou dalšího pokroku. To darwinisticky zvýhodňuje populace s častější generační obměnou. Pro vývoj sám o sobě (bez humanistických a etických konotací) by tedy bylo lepší, kdyby člověk umíral dříve a častěji se rodil; novorozenec coby „bílá kniha“ bude v novém světě vyrůstat i se svojí mladickou bystrostí, dychtivostí, přizpůsobivostí, zatímco pamětník, opatrný, konzervativní, unavený, s sebou povleče tlustou knihu předchozího života počmáranou vzpomínkami, zkušenostmi, návyky, hříchy.
Kdo ji proškrtá, kdo v jeho třináctých komorách uklidí „smetí“? A je vůbec něco odpad, vždyť i zdánlivě nevýznamné obsahy vědomí i nevědomí spoluvytvářejí hodnotu lidské individuality?
O negativních symptomech, které vyšší stáří v různé míře přináší, psychiatr Max Kašparů pojednal neúprosně: „Na jedné straně touží většina z nás po dlouhověkosti, ale přitom odmítáme její zákonité projevy, jimiž jsou ztráta paměti, zpomalené, zabíhavé nebo ulpívavé myšlení, bezradnost, neschopnost koncentrace a logického uvažování.“ Stačí si srovnat, jak snadno zvládne cizí jazyk či neznámou hru dítě a jak dospělec.
Součástí úspěšné dlouhověkosti v naší době přitom bude i nutnost několikrát za život se spoustu věcí kompletně přeučit, nově naučit, přestěhovat se, změnit práci, prostředí, okruh známých…
Pravda, i věkovití lidé se leccos naučí, ale přitom mají většinou v nitru stále zadřené mravy, ceny, standardy z dob dřívějších, kdy život vypadal úplně jinak. Proto jen stěží mohou vnitřně přijmout záplavu všech těch (technických i společenských) novot, z nichž některé jsou přímým protikladem předchozích (například spořit – zadlužovat se nebo opravit – koupit nové). A tak se jim chtě nechtě bude stýskat po minulosti, současnost jim bude cizí, budoucnost je bude odpuzovat.
Můj velmi starý přítel, vědec, duševně zcela fit, se mi svěřil: „Moji vnuci a pravnuci sice navenek vypadají jako já před osmdesáti lety, ale uvnitř jsou jiný živočišný druh. Nerozumím jim, nestačím jim v mnohém, co je pro ně důležité, a v mnohém z toho, čemu u nich rozumím, s nimi nesouhlasím. Svět kolem, ve kterém žiju skoro sto let, je jejich svět, ne můj. Jsem Marťan ve vlastní zemi.“
Je jedno, jestli se mýlí, nebo ne, on to tak cítí. Přitom jde o nadprůměrný, stále pružný intelekt. Má tedy cenu (třebas dlouhý) život ve zcela cizím světě? Kdo v něm stojí o (jakkoli cenná) moudra (byť mladistvě vypadajících) starců?
Zkouším uhodnout, co se asi třistaleté Emilii Marty zdávalo ráno před probuzením. Stěží snila o budoucnosti, ta už jí nic nového nabídnout neuměla. Podle mě toužila po minulosti, po svých dívčích časech. Kdy byla mladá nejen tělem, ale i duchem.
V závěru hry říká zhruba toto: „Do sta, do sta třiceti let to člověk vydrží. Ale nemůže milovat tři sta let. Ani doufat, ani tvořit, ani se dívat tři sta let. Nevydrží to. Všecko omrzí. Omrzí být dobrý a omrzí být špatný. Nebe i země tě omrzí. A pak vidíš, že to vlastně není. Není nic. Ani hřích, ani bolest, ani země, vůbec nic.“ Konec své nesmrtelnosti vítá úlevným smíchem.
Geny odpovědné za rychlost či délku stárnutí jsou u některých organismů již známy. Zásahy do nich prodloužily pokusným zvířatům život i víc než dvakrát. Pro člověka se nepřekonatelnou bariérou asi jednou stane maximální životnost oněch subtilních struktur v mozku, kde se kaskády elektrických výbojů a chemických reakcí mění v myšlenky a naopak; míst, kde sídlí osobnostní Já, čili „duše“.
Maximum jejich životnosti však někteří odborníci odhadují až ke čtyřem stům let.
Vidina takové dlouhověkosti vnucuje mysli myšlenky vpravdě nadosobní, filosofické a morální, chcete-li duchovní. A taky hodně intimní a individuální. Takže alespoň něco málo do začátku vlastních úvah čtenářových.
Pocit smrtelnosti de facto vymizí, na všechno bude dostatek času. Spolu se sloganem „musím to stihnout, než umřu“ vezme za své i jedna významná pohnutka k lidské aktivitě.
Vnitřní svět člověka, ta u každého jedinečná entita, se kterou se musíme vyrovnávat sami, poněvadž není sdělitelná, se odžitými léty stává tím osobitější, vyhraněnější, což prohloubí pocit vnitřního osamění.
Zatímco teoreticky nesmrtelnost implikuje dokonalost, co by přinesla v reálu? Antropocentričtí optimisté tvrdí, že prodloužením věku člověk dojde ve svém vnitřním vývoji (Jung ho charakterizoval slovem individuace) dál, prostě proto, že na svůj růst má víc času. Ale co když každý člověk má svoji přirozenou, předem danou, konečnou hranici „moudrosti“, jejímž vrcholem je smrt? Potom by se gradient jeho zrání, několikanásobně roztaženého v čase, blížil nule, stagnaci. Nebo by dokonce prošel maximem a zbytek života už jen klesal…
I iluze svobodné vůle dostane v nesmrtelnosti na frak. Pokud opakovaně zažívám, jak lidé, jakkoli díky vědě stále chytřejší, dělají navzdory stoupajícím znalostem stále tytéž osudové chyby, kde mám potom v jejich chování spatřovat nějakou zásadní svobodu?
Bude-li k dispozici prodloužení věku, vyvstane otázka: Proč bych měl chtít žít věčně? Co mi život v tomhle světě ještě může nabídnout kromě naplnění slepého pudu sebezáchovy? Je-li smyslem života co nejužitečnější vyplnění přidělených dní, co bude smyslem života pro nesmrtelníka – nestane se jím po čase pouhá kratochvíle, posléze přežívání, nakonec očekávání konce?
A co když někoho nekonečný život přestane bavit? Nesmrtelnost tedy automaticky musí přinést dostupnost eutanazie, a to nejen pro nevyléčitelně nemocné a nenapravitelně trpící, ale i pro ty, které život prostě omrzí. Nebo se v rámci turistiky budou jezdit páchat hrdelní zločiny do zemí s trestem smrti jen proto, aby se pachatel dočkal popravy? Bude vražda nesmrtelníka souzena přísněji?
Bude všeobecné právo na život zahrnovat i právo na dlouhověkost? Na dlouhověkost pouze osobní, nebo i dědičnou? Nasadíme si do společnosti posedlé omíláním frází o všelikých lidských rovnostech trojského koně nerovného stárnutí? Budou práva a svobody znesmrtelněných (či jinak fortifikovaných, „dražších“) jedinců stejná jako obyčejných lidí?
Kdo bude smět imortalizaci podstoupit, jen lidé zdraví a s čistým trestním rejstříkem, nebo úplně všichni? Historie nás učí, že pokud se něco umí a je o to dostatečný zájem, jdou zákony i etika stranou a dělá se to. Vznikne černý trh s neumíráním?
Znesmrtelnění stěží půjde na zdravotní pojišťovnu. Kdo na ně bude mít? Jakou cenu budou lidé ochotni zaplatit za oddálení své smrti kdesi v nejisté budoucnosti? A jakou po čase, až je život omrzí či zklame, za eutanazii? Vznikne i černý trh s „dobrou smrtí“?
Tím se dostáváme od problémů jednotlivců k celé jejich společnosti. Žádná společnost se neobejde bez mladých lidí, potřebuje alespoň prostou reprodukci. Jinak – stejně jako jednotlivé organismy a celé biologické druhy – i civilizace zestárnou a zahynou. Čím starší, vyžilejší, „degenerovanější“ civilizace, tím neživotaschopnější je bez podpory zvenčí.
Už dnes není těžké najít na Zemi státy, které by se zhroutily bez vnějšího přílivu levné lidské síly ochotné dělat i práce, kterých se původní obyvatelé štítí coby podřadných, navíc za nižší mzdu. Dřív to byli otroci, potom poddaní, dnes jsou to gastarbeiteři. Dlouhověkost i takových lidí by ovšem byla pro hostitelské státy hospodářsky nežádoucí. Ale pokud v nich budou nesmrtelní jen někteří, společnost bude nestabilní. Pokud budou dlouhověcí všichni, vývoj společnosti se zpomalí, možná až zastaví. Pokud budou existovat státy „nesmrtelné“ a státy obyčejné, povedou se války, zjevné či skryté, ohraničené či difúzní.
Civilizace závislá na neustálém šroubování spotřeby tedy vyžaduje ustálené střídání generací (v některých ohledech dokonce čím častější, tím lepší). Zatímco postupné, konzervativní prodloužení života přidá pouze další zdroj napětí k již stávajícím, skokové „postaršení“ civilizace ji pravděpodobně zničí. Jaká ironie – zvýšení věku lidí zkrátí věk jejich kultury! Proto by místo usilování o delší život možná stálo za snahu kultivovat náš stávající svět tak, aby v něm život až do vysokého věku za případné prodlužování stál.
Extrémní klimatické jevy jsou stále častější. V České republice se zvyšuje průměrná roční teplota vzduchu, celkové úhrny srážek zůstávají sice stejné, mění se však jejich rozložení. Období vydatných srážek střídají období zemědělského až hydrologického sucha. Suchá období v kombinaci s mírnými zimami s minimální sněhovou pokrývkou negativně ovlivňují množství povrchové i podzemní vody.
Proto potřebujeme zadržet vodu v krajině, a to buď technicky (vodní nádrže), nebo správnou péčí o půdu. Nádrže jsou nezbytné především pro dodávky pitné vody a zlepšování průtoků v tocích (např. pro potřeby plavby, ředění odpadních vod či rekreaci). Pro zemědělství je především vhodné zadržet vodu v půdě, aby ji mohly využívat rostliny i v déle trvajícím období bez dešťů. Tím ubývají druhotné náklady na závlahy plodin.
Pro zadržení vody v půdě je potřebný její dobrý zdravotní stav a vhodná drsnost povrchu (střídání plodin, zatravněné pásy, lesní porosty). Zdravá půda o mocnosti 1 m na ploše 1 km2 dokáže zadržet průměrně 300 000 m3 vody. Z toho plyne, že bychom se před technickými zásahy do krajiny měli věnovat kvalitě půdy. Pokud vypočteme potenciální celkovou retenci našich zemědělských půd, jsme u čísla 8,4 miliardy m3 vody. Jen pro představu, nyní první nová plánovaná přehrada má mít objem vody v řádu cca 15 milionů m3 vody. Tím, že máme krajinu, a hlavně půdu nemocnou, je současný potenciál zemědělských půd zadržovat vodu výrazně nižší (o více než 3,3 miliardy m3 vody) – jsme na úrovni 5,04 miliardy m3 vody.
Nesmíme zapomenout na další vlastnosti půdy – vsak (infiltraci) a filtraci. Vsak vody do půdy je proces, kdy se do půdy dostává voda a její část je v ní zadržena (půda se chová jako houba, vodu nasaje a postupně uvolňuje). Zbývající voda se dostává níže a přes horninové prostředí dotuje podzemní kolektory vod. Druhým zmíněným aspektem je skutečnost, že půda funguje jako přírodní vodní filtr. Díky těmto schopnostem půda významně přispívá k udržení vody v krajině a předcházení vzniku povodní a sucha.
Z klimatologického pohledu jsou některé části území ČR (jižní Morava, Podkrušnohoří) hodnoceny jako suché, jelikož vykazují průměrné roční srážky pod 550 mm. Ze zemědělského pohledu je důležitý fakt, že sucho se vyskytuje nahodile, nepravidelně, a to jak v jednotlivých letech, tak v průběhu roku. Dokladem jsou sucha v letech 2000, 2003, 2011, 2012, 2015. Srážkový deficit je často doprovázen nadnormálními teplotami, nižší poměrnou vlhkostí vzduchu, zmenšenou oblačností a větším počtem hodin slunečního svitu. Tyto meteorologické prvky mají za následek vyšší výpar vody.
Jedním z možných řešení nedostatku vody je zlepšit retenční schopnost krajiny. Krajinu je potřeba zorganizovat tak, aby se negativní vlivy omezily na minimum a naopak posílila její stabilizační role, která vzniku povodně či sucha zabrání, nebo jejich dopad alespoň omezí na snesitelnou míru. Bohužel současný ekonomicky zaměřený způsob organizace a využívání krajiny takové možnosti neposkytuje. Již ve druhé polovině 20. století došlo k radikálním změnám v uspořádání krajiny (průmyslové metody zemědělství, rušení krajinných prvků, rozorání travních porostů, rozsáhlé odvodnění pozemků, regulace vodních toků ad.). Neúměrně rozsáhlé půdní bloky, absence krajinných prvků a napřímené vodní toky nepodporují zadržení vody v krajině, což s sebou nese mnoho problémů (rychlý odtok vody, zrychlená eroze, zanášení a eutrofizace vodních toků a nádrží). Samostatný problém je až 80 % propachtované půdy.
V České republice jsou již zavedeny postupy, s nimiž lze pozitivně ovlivňovat stav krajiny a míru dopadů extrémních klimatických situací. Jsou to především pozemkové úpravy, územní plánování a plánování v oblasti vod. Všechny tyto systémy jsou upravovány řadou odborníků, mnohdy však jednostranně zaměřených (v územních plánech není vždy respektována záplavová zóna, v pozemkových úpravách může být řešeno jen zpřístupnění pozemků, ve vodohospodářském plánování nemusí být zohledněny potřeby zemědělců). Zároveň jsou především pozemkové úpravy a vodohospodářské plány obtížně prosaditelné, proto v pozemkových úpravách mnohdy vše končí u návrhu opatření a vypořádáním vlastnických vztahů bez samotné realizace plánu společných zařízení.
Půda je potenciálně obrovským zásobníkem vody, proto by řešení problémů se suchem a povodněmi mělo začínat právě u péče o ni. Každá půda má přirozené dispozice, které ji předurčují k hospodaření s vodou. Tyto vlastnosti jsou dány hlavně zrnitostním složením, které ovlivňuje pohyb vody v půdě, její infiltraci a retenci. Dalším zásadním faktorem je obsah a kvalita humusových látek. Některé půdní vlastnosti jsou prakticky neovlivnitelné (zrnitost půdy), jiné však závisí na způsobu hospodaření na půdě. Jednotlivé pracovní operace na půdě mají zásadní vliv na infiltrační a retenční schopnosti půdy, potažmo i celé krajiny. Zejména jde o zpracování půdy (orbou, podrýváním, minimalizačními technologiemi apod.).
Nevhodným hospodařením jsou často přirozené půdní vlastnosti zhoršovány, pak hovoříme o degradaci půdy. V půdě degradované utužením je omezen pohyb vody, a tedy je snížena retenční schopnost a akumulační prostor pro zadržení vody.
Podobně negativně ovlivňuje zadržení vody také úbytek organické hmoty, který při nedostatečném doplňování kvalitních statkových hnojiv zhoršuje fyzikální stav půdního prostředí. Vztah mezi půdou a vodou negativně ovlivňuje eroze půdy. Při ní se zmenšuje „aktivní“ půdní profil, opět se snižuje akumulační prostor pro vodu. Půda ochuzená erozí o humusové a zrnitostně jemné částice je pak při dlouhotrvajících vysokých teplotách snáze vysušena. Krusta na povrchu nestabilní půdy urychluje odtok srážkových vod po povrchu.
Volba optimálního způsobu zpracování půdy závisí vždy na konkrétních stanovištních podmínkách (na svažitosti, zrnitosti půdy, hladině podzemní vody) a na místních klimatických faktorech. Nezastupitelnou roli zde hraje také aplikace dostatečného množství kvalitní organické hmoty pro udržení dobrých fyzikálních vlastností půdy. Důležitý je i vstup na pozemky při vhodné vlhkosti půdy, aby se omezilo utužení půdy a poškození půdní struktury. Nezbytné je využití protierozních opatření na svažitých pozemcích. Podle konkrétních podmínek na stanovišti jsou vhodná i další opatření, např. vápnění půdy, oprava či naopak zrušení melioračních systémů. Velmi účinným nástrojem pro zlepšení hospodaření půdy s vodou je pěstování meziplodin, a to těch, které půdu nevysušují. Volit se dá i mulčování. Nejčastěji se uplatňuje rozdrcení posklizňových zbytků kukuřice, řepky, obilovin a jejich mělké zapravení do půdy. Vzhledem k tomu, že jednotlivé degradační faktory jsou často vzájemně propojeny, pro udržení optimálních vlastností pro hospodaření půdy s vodou je nezbytná celková kvalitní péče o půdu, nikoliv její zastavování…
Půda je pokožkou planety Země. 1) Lidé si svou pokožku chrání a jakmile si ji zraní, jsou vystaveni množství chorob a jejich tělo slábne. S půdou je to stejné. Když ji přestaneme chránit a vážit si jí, onemocní a přestane plodit – zemře, stejně jako živí tvorové.
Půdu musíme chápat komplexně jako složku přírodního prostředí. Spolu s atmosférou, hydrosférou a biocenózou tvoří funkční ekosystém. Je výsledkem půdotvorného procesu, při němž vznikají různé půdní typy a druhy. Stejně jako ostatní složky životního prostředí ovlivňují půdu, také ona působí na tyto složky. Vzájemný vliv znamená, že zásah do jedné ekosystémové složky se projeví v celém ekosystému.2)
Už od poloviny padesátých let minulého století se k půdě chováme macešsky. Stačí si všimnout, kolik zemědělské půdy denně mizí při stavbách silnic, obchodních domů a skladů: od roku 1995 ubylo 15 tisíc ha zemědělské půdy (zdroj eAgri MZe). Intenzivní zástavba má prohlubující se vliv na klimatické změny, neboť degraduje kvalitu půdy. Důsledkem této degradace jsou častější a větší povodně, které střídají období sucha. Tyto jevy nemůžeme svádět jen na změny klimatu, ale musíme si uvědomit, že většinou za vše můžeme sami a naše nešetrné hospodaření.
Voda se vsakuje a udržuje v půdě, která má správnou drobtovitou strukturu, je pórovitá a neutužená. Pokud půdu udusáme častými pojezdy těžkými stroji (mnohdy za nevhodných vláhových podmínek), nelze se divit, že po dešti na takových pozemcích stojí voda a nevsakuje se. Když k tomu přidáme nevhodné osevní postupy, při nichž se nestřídají mělce kořenící plodiny s hluboce kořenícími, neprokypří se hlubší vrstvy půdy a do půdy se nedostane organická hmota, zhutnění se stupňuje. Voda se nevsákne, odteče bez užitku a rychle nastává období sucha. Vysušená země pohlcuje více slunečních paprsků, neochlazuje se a zvyšuje teplotu vzduchu. Teplý vzduch rozhání a vytlačuje mraky do vyšších sfér, neprší, země se otepluje…
Rok 2015 byl ukázkový – lokální srážky, při nichž se voda nestačí vsáknout. Odtéká tím rychleji, čím je půda utuženější. Bere s sebou svrchní vrstvu půdy a tím snižuje úrodnost. Potoky a řeky se rychle plní, koryta jsou smytou půdou zanášena. Dochází k povodním, a po nich rychle nastává sucho.
Zpracování půdy je ekonomicky a energeticky nejnáročnější agrotechnické opatření. Má za úkol vytvořit vhodné podmínky pro kvalitní založení porostů, jejich růst, vývoj a tvorbu výnosů plodin. Jedním z hlavních cílů zpracování půdy je ovlivňování půdních procesů, především úpravy fyzikálních, chemických a biologických vlastností půdy. Je na konkrétním zemědělci, zda bude hospodařit tak, aby co nejméně docházelo k poškozování půdy a nevratným degradačním procesům (viz dvojici obrázků níže).
V zemědělské praxi se stále více uplatňují agrotechnické zásahy a postupy, které jsou charakteristické zejména redukcí hloubky a intenzity zpracování půdy, spojováním pracovních operací včetně setí a ponecháním zbytků rostlin na povrchu nebo ve svrchní vrstvě půdy. Tyto postupy se označují jako technologie minimalizační a půdoochranné. 3)4)
Obdělávání půdy mění její fyzikální vlastnosti, na nichž závisí vodní, vzdušný, biologický a tepelný půdní režim, jež udržují dobrý strukturní stav a brání zhutnění.5) Obdělávání je také významným prostředkem boje proti plevelům, škůdcům a chorobám. Zvyšuje úrodnost půdy a vytváří optimální podmínky pro růst a vývoj rostlin. Názory na obdělávání půdy se subjektivně liší, ale jsou dány i podmínkami stanoviště. Základní zpracování půdy se diferencuje podle půdních a klimatických podmínek.
Půdní úrodnost je základní vlastností, která se u půdy hodnotí. Můžeme ji definovat jako schopnost půdy produkovat úrodu především kulturních zemědělských plodin. Nelze ji však charakterizovat jednoduše, ale je výslednicí působení velmi složitého souboru vlastností, které se vzájemně ovlivňují a mohou být značně proměnlivé (teplota, obsah vody v půdě ad.). Půdní strukturu tvoří soubor půdních agregátů různé velikosti a tvaru, pórovitosti, mechanické pevnosti a vodostálosti. To určuje vodní a vzdušný režim a tím i biologický a živný režim. Způsob zpracování půdy ovlivňuje podstatně její strukturu z hlediska propustnosti pro vodu. K tomu se váže i dostatečné množství organické hmoty v půdě, která zaručuje rovnováhu mezi jednotlivými fyzikálními vlastnostmi při rozdílných klimatických podmínkách během vegetace.6) Půdní organismy využívají primární organický substrát, částečně jej mineralizují, částečně humifikují, přičemž uvolňují nebo imobilizují minerální živiny. Půdní humus se tvoří jen v podmínkách přiměřeného poměru mezi půdním vzduchem a vodou při dostatku minerálních živin, při vhodné půdní reakci a působení půdní mikroflóry. Na tom všem úrodnost půdy závisí.
Úrodnost půdy rozlišujeme:
Některé typy fyzikální degradace půdy lze poměrně snadno eliminovat nebo alespoň zmírnit jejich negativní dopady. Stačí se řídit základními poučkami pro hospodaření na té které půdě. Význam péče o fyzikální vlastnosti a tedy strukturu půdy je velmi podstatný pro zachování pružnosti půdy, a tím její kvality pro trvale udržitelnou půdní úrodnost. Kvalita půdy je výslednicí odolnosti půdy ke změnám a působení degradačních procesů včetně náhlých klimatických zvratů.
V současné době dochází k tzv. vybičování půdy z hlediska živinného i strukturálního stavu. Mnozí „hospodáři“ se snaží získat z půdy co nejvíce za co nejkratší dobu a jakmile přestane půda vynášet velké zisky, vrátí pozemek původnímu majiteli nebo jej ponechají ladem. Lidé si stále neuvědomují, že prastaré dodržování střídání plodin s různými nároky na půdní prostředí a také zařazování úhorového systému hospodaření mělo svůj významný a ozdravující přínos pro kvality půdního prostředí. Jinak dochází k umrtvování půdy bez naděje na vrácení do produkčního stavu. Pokud se nebudeme řídit základními pravidly pro zachování pozitivních půdních vlastností půdy, pak se celosvětově musí lidstvo připravit na nedostatek vody a potravin. Kdosi moudrý řekl: Vláda, která si neváží půdy, nemá právo vládnout!
Příspěvek byl zpracován na základě institucionální podpory na dlouhodobý koncepční rozvoj výzkumné organizace MŠMT.
Česká republika se svou desetiprocentní mírou chudoby řadí na nejlepší místo v evropském žebříčku. Jak se ale chudoba měří? Bude si ČR v mezinárodním srovnání stát stejně dobře, podíváme-li se na chudobu jinou optikou?
Životní situace domácností a jejích členů jsou rozmanité. Jak tedy posoudit, která je chudá a která nikoli? Je chudší ten, kdo žije ve vlastním bytě, ale jeho příjmy stěží přesáhnou minimální mzdu, nebo ten, jehož mzda je nadprůměrná, ale většina padne na splátky hypotéky? Bezprostřední odpověď většiny z nás by patrně byla, že hůře je na tom onen člověk s téměř minimální mzdou. Zbydou-li ale oběma stejné prostředky na měsíční živobytí, je to tak jednoznačné? Patrně všichni bychom se shodli, že šťastlivec, který zdědil velké jmění, vlastní příjem nemá a čerpá hojné zděděné úspory, mezi chudé nepatří. Pozor, podle nejčastějšího a dlouhodobě používaného ukazatele chudoby by tento rentiér mezi chudé zcela jistě patřil, vlastník bytu s téměř minimální mzdou by se pohyboval na hranici chudoby a zadlužený plátce hypotéky by mezi chudé nepadl.
Chudoba se totiž zjednodušeně vyjadřuje indikátorem rizika ohrožení příjmovou chudobou. Z tohoto hlediska si tedy Česká republika se svými 9,7 procenta opravdu stojí nejlépe mezi všemi zeměmi EU (v roce 2014 následovaná Nizozemskem, Dánskem, Slovenskem, Finskem, zatímco na opačné straně stojí Rumunsko s 25 %, před ním Španělsko, Řecko).
Z příkladu tří různých osob je ale zřejmé, že měření tak komplexního jevu, jakým je chudoba či životní podmínky osob a domácností, by mělo ideálně zahrnovat přinejmenším tři oblasti: příjmy, výdaje a majetek. Tyto údaje o českých domácnostech ale statistika ani nemá k dispozici, chybí zejména majetková složka.
Jak ale vypadá ukazatel příjmové chudoby, který po dlouhá léta sloužil jako hlavní indikátor svízelné situace domácností a jejich členů? K jeho určení jsou potřeba pouze příjmy všech členů domácnosti. Jeho výhodou je tedy snadná konstrukce a zdánlivá mezinárodní srovnatelnost. Zdrojem dat pro jeho výpočet je šetření v domácnostech EU-SILC (European Union – Statistics on Income and Living Conditions), které povinně probíhá od roku 2005 ve všech členských zemích EU a jehož metodika je harmonizována Eurostatem. U nás provádí šetření Český statistický úřad pod názvem Životní podmínky a ročně se ho účastní kolem 10 tisíc domácností.
Pro stanovení hranice příjmové chudoby se uplatňuje různý přístup. V EU je to ten relativní, kdy je absolutní výše hranice v jednotlivých zemích odlišná, a tedy do určité míry zachycuje rozdílnost příjmů mezi zeměmi. Naopak absolutní přístup odborníci upřednostňují u rozvojových zemí, kde statistiky mluví spíše o extrémní chudobě vyjádřené počtem lidí, kteří žijí například s méně než jedním dolarem denně. V rámci EU je zavedena hranice 60 procent mediánu národního ekvivalizovaného disponibilního příjmu domácností.
Disponibilním příjmem jsou myšleny veškeré pracovní i nepracovní příjmy po zdanění a sociálních odvodech, včetně penzí a všech sociálních příspěvků a dávek. Hlavním tajem je pojem „ekvivalizovaný“ příjem, jehož výpočtem se upravuje celkový disponibilní příjem domácnosti na příjem připadající na jednoho člena domácnosti. Nejdříve se stanoví „ekvivalizovaná“ velikost domácnosti, kde ale každý člen domácnosti nemá stejnou váhu. První dospělé osobě je přiřazena váha 1,0, dalšímu dospělému 0,5 a každému dítěti do 13 let váha 0,3 (protože dvě osoby žijící v jedné domácnosti nemají dvojnásobné náklady oproti samostatně žijícímu jednotlivci a podobně, tyto takzvané úspory z rozsahu vznikají zejména u výdajů na bydlení).
Disponibilní příjem domácnosti se pak vydělí ekvivalizovanou velikostí domácnosti, čímž dostaneme ekvivalent příjmu připadajícího na jednotlivé osoby v domácnosti. Má-li manželský pár společně disponibilní příjem 20 tisíc měsíčně, ekvivalizovaný příjem každého z nich není tedy 10 tisíc Kč, ale více než 13 tisíc Kč. Dále se určí národní medián, neboli hodnota ekvivalizovaného příjmu osoby, která by při seřazení osob od nejnižšího po nejvyšší ekvivalizovaný příjem stála uprostřed, a nakonec 60 procent z něj.
Takto zjištěná hranice příjmové chudoby se v posledních letech přehoupla přes 120 tisíc Kč ročně a tedy všichni členové domácností, jejichž roční ekvivalizovaný příjem byl nižší, jsou klasifikováni coby ohrožení příjmovou chudobou. Typická domácnost rodičů se dvěma dětmi by měla ekvivalizovanou velikost 2,1 a disponibilní příjem nižší než přibližně 21 tisíc Kč měsíčně by stavěl všechny její členy do ohrožení chudobou.
I přes standardizovanou a relativní definici míry ohrožení chudobou je však její mezinárodní srovnatelnost omezená. Ukazatel příjmové chudoby je zatížen dvojí arbitrární volbou při stanovení jednotného výpočtu pro všechny země.
První je oněch 60 procent mediánu. Použití mediánu je zřejmé kvůli náchylnosti průměru vůči extrémním hodnotám, stanovené procento je ale spíše expertní volbou.
Výsledná hodnota tak záleží například na rozdělení osob těsně nad i pod hranicí chudoby v jednotlivých zemích, ale i obecně na diferenciaci příjmů v zemi. Odlišná hranice, 50 procent či 70 procent mediánu sice udrží České republice prvenství, ale hodnoty v ostatních zemích se nám přiblíží.
Druhou volbou je stanovení ekvivalenční škály. Současná škála se začala používat koncem devadesátých let a je označována za modifikovanou ekvivalenční škálu OECD. Původní OECD škála se vžila počátkem osmdesátých let a uvažovala nižší úspory z rozsahu s vahou další dospělé osoby 0,7 a váhou dětí 0,5. Úspory z rozsahu ale mohou být v jednotlivých zemích velmi specifické v závislosti na poměru nákladů na bydlení, zboží krátkodobé a dlouhodobé spotřeby a obecně všech statků s různou mírou úspor z rozsahu.
Stanovení vah pro dalšího dospělého a děti má přitom silný vliv na ekvivalizovaný příjem, na samotnou hranici chudoby a výsledně i na podíl ohrožených osob. Kdybychom na Česko aplikovali původní OECD škálu, vyšší váhy by s každou další osobou v domácnosti vedly k nižšímu ekvivalizovanému příjmu a došlo by ke snížení hranice chudoby. V závislosti na struktuře velikosti domácností se osoby pod a nad hranicí chudoby přeskupí, přičemž nejvíce se směrem dolů posunou ty z mnohočlenných domácností. S OECD škálou by jen shodou okolností zůstala výsledná míra ohrožení chudobou stejná, ovšem  výrazně by poklesl podíl ohrožených osob v populaci starší 65 let na úkor mladších kategorií častěji žijících ve větších domácnostech.
Naopak navýšení úspor z rozsahu druhé dospělé osoby v domácnosti vůči současné škále by vedlo ke zvýšení hranice chudoby, k nárůstu celkové míry chudoby a také k enormnímu nárůstu podílu ohrožených mezi starší populací. Vysoké úspory z rozsahu se dají přirovnat k situaci, kdy náklady na bydlení tvoří velkou část rozpočtu domácností. Jednotná ekvivalenční škála v rámci EU, která z definice neodráží specifika národní skladby výdajů a struktury populace, tak může vést k velmi těžko srovnatelným mírám ohrožení příjmovou chudobou, případně může přispět i k vysvětlení českého prvenství.
Bez ohledu na nedostatky ukazatele příjmové chudoby je navíc zřejmé, že samotný příjem nevypovídá dostatečně o životní situaci osob a domácností. Ve snaze zachytit více aspektů chudoby než pouze příjem byly v rámci EU definovány další indikátory chudoby, konkrétně souhrnný ukazatel rizika chudoby nebo sociálního vyloučení. Skládá se ze tří podukazatelů. K ohrožení příjmovou chudobou byla přidána vážná materiální deprivace a velmi nízká pracovní intenzita. Jejich pravý význam je rovněž potřeba vysvětlit a dodat, že i zde jsou některé kroky v jejich konstrukci výsledkem určité kompromisní volby.
V případě vážné materiální deprivace se ČR umísťuje dvanáctá (v roce 2014 si nejlépe stojí Švédsko s 0,7 %, dále Lucembursko, Finsko a Dánsko, na opačné straně Bulharsko s 33 %, před ním Rumunsko).
Zjišťuje se situace, kdy si domácnost z finančních důvodů nemůže dovolit určité statky nebo má problémy s určitými výdaji či náklady. EU postupně zavedla dva stupně deprivace. Míra materiální deprivace se měřila jako podíl osob z domácností, které si nemohou dovolit nejméně 3 z 9 položek (zaplatit neočekávaný výdaj ve výši několika tisíc korun – částka je v jednotlivých zemích relativní, odvozena od hranice příjmové chudoby, v roce 2014 byla v ČR 9600 Kč;  jíst maso či vegetariánské náhražky každý druhý den; dostatečně vytápět byt; zaplatit ročně všem členům domácnosti alespoň týdenní dovolenou mimo domov; mít pračku; mít barevnou televizi; mít telefon; používat osobní automobil; hradit náklady spojené s bydlením včetně hypoték a splátky ostatních půjček), poté se zavedl pojem vážné materiální deprivace jako nedostatek nejméně 4 z těchto 9 položek.
Nejkomplikovanějším ukazatelem je velmi nízká pracovní intenzita. Jeho účelem je zachytit nevyužitý pracovní potenciál domácností, který indikuje ohrožení příjmovou chudobou i různé formy sociálního vyloučení. ČR zaujímá šesté místo (v roce 2014 má nejlepší místo Lucembursko s 6 %, následované Rumunskem, Švédskem, Slovenskem, zatímco nejhorší místo obsazuje Irsko s 21 %, před ním Řecko a Španělsko). Zjednodušeně řečeno ukazatel zjišťuje, jak velkou část roku v průměru pracovali dospělí (18-59 let) členové domácnosti, u kterých se předpokládá pracovní aktivita (ve výpočtu nefigurují studenti do 24 let). Je-li jejich průměrná pracovní intenzita menší než 0,2 (jejich pracovní potenciál je tedy využit na méně než 20 %), nesou všichni členové domácnosti mladší 60 let znak velmi nízké pracovní intenzity. To platí i pro děti a studenty do 24 let, ačkoli v samotném výpočtu nefigurují. Osoby starší 59 let nejsou za žádných okolností označeny velmi nízkou pracovní intenzitou, ať je intenzita mladších dospělých členů domácnosti jakákoli.
Obecně je tento ukazatel nejvíce kritizován za svoji složitost, neprůhlednost a arbitrární volby. Ve výpočtu jsou zahrnuty osoby, které ze zdravotních důvodů nemohou vstoupit na trh práce, zatímco studenti a pracující osoby starší 59 let jsou vyloučeni. Další kritika zpochybňuje samotnou věkovou hranici 59 let, která v mnoha zemích neodpovídá ukončení ekonomické aktivity.
Osoby, které spadají pod vymezenou hranici byť v jediném z těchto tří popsaných podukazatelů, jsou označeny za ohrožené chudobou nebo sociálním vyloučením. Díky nejlepšímu postavení ČR v ohrožení příjmovou chudobou a dobrém umístění u obou dalších podukazatelů má naše země prvenství i v tomto souhrnném ukazateli (15 % v roce 2014, za námi se řadí Nizozemsko, Švédsko, Finsko, Dánsko, na opačném konci Bulharsko se 40 %, před ním Rumunsko a Řecko). Tento indikátor přitom zahrnuje tři velmi odlišné dimenze, vzájemně jen velmi málo se překrývající. Všemi třemi typy ohrožení v ČR trpí pouze dvě procenta osob, a ty by měly zcela jistě stát na předním místě cílené sociální politiky. Ani tento ukazatel však nepokrývá všechny aspekty chudoby (nehledě na to, že šťastlivec s dědictvím zmíněný na začátku by byl ohrožen hned u dvou podukazatelů – příjmovou chudobou a velmi nízkou pracovní intenzitou).
Uvedené „objektivní“ či „expertní“ ukazatele můžeme stavět do kontrastu s ukazateli „subjektivními“, založenými na posouzení situace samotnými domácnostmi. Příkladem takového ukazatele chudoby je odpověď na otázku „Jak vychází vaše domácnost s celkovým měsíčním příjmem?“ taktéž pokládané v šetření EU-SILC. Domácnosti volí odpověď z šestibodové škály: 1. s velkými obtížemi, 2. s obtížemi, 3. s menšími obtížemi, 4. docela snadno, 5. snadno, 6. velmi snadno. Domácnosti tak uvažují nejen příjmy, ale také výdaje, životní náklady a finanční břemena, která nejsou zachycena v žádném z objektivních ukazatelů. Zvolíme-li za kritérium subjektivní chudoby „velké obtíže vyjít s příjmem“, posouvá se ČR na evropském žebříčku do středu (v roce 2014 je na předním místě Finsko se 3 % osob, za ním Německo a Švédsko, na opačném konci Řecko se 40 %, před ním Kypr a Bulharsko).
U subjektivní a příjmové chudoby docházíme v ČR k podobným výsledkům, v obou případech k necelým deseti procentům populace. O stejné osoby se ale jedná pouze ze zhruba jedné třetiny. Šest procent populace je „objektivně“ ohrožených příjmovou chudobou, zatímco s příjmem vychází bez velkých obtíží. V této skupině se častěji vyskytují nezaměstnaní a osoby samostatně výdělečně činné, samostatně žijící osoby, děti a osoby z domácností jednoho rodiče. Podobně téměř šest procent populace má naopak velké obtíže vyjít s příjmem, ale nespadá pod kritérium příjmové chudoby. Relativně často sem patří zaměstnanci, bezdětné páry či osoby staršího věku. Uvedený nesoulad vrhá stín podezření na objektivní indikátor příjmové chudoby.
Z regionálního hlediska je nejmarkantnější rozdíl v Praze, která díky vysokým příjmům svých obyvatel a průměrné měsíční mzdě převyšující ostatní kraje téměř o deset tisíc korun dosahuje nejnižší příjmové chudoby (5%, spolu se Středočeským krajem), ovšem podle subjektivní chudoby se kvůli vysokým nákladům na žití (v prvé řadě výše nájemného) umísťuje s 9 % jako desátá ze 14 krajů. Nejhůře jsou na tom obyvatelé Ústeckého a Moravskoslezského kraje s 15-16  procenty z objektivního i subjektivního pohledu.
V českém prostředí pak stojí za zamyšlení situace důchodců a obecně osob starších 65 let. Jak již bylo řečeno, v jejich případě má ve výpočtu ohrožení příjmovou chudobou značný vliv stanovená ekvivalenční škála. Za předpokladu, že úspory z rozsahu ze společného soužití jsou (například kvůli relativně vysokým nákladům na bydlení v rodinném rozpočtu) v současné škále podhodnoceny, je podhodnocena i míra chudoby starších osob. Průměrný důchod hranici chudoby převyšuje přibližně o tisíc korun měsíčně, což staví mnoho důchodců těsně nad hranici příjmové chudoby. Hodnotí-li pak domácnosti starších osob, jak vycházejí se svým měsíčním příjmem, po zvážení svých nutných výdajů nepřekvapivě uvádějí často velké obtíže.
Český důchodce pak nechápe, že není chudý, když po zaplacení výdajů na bydlení, potraviny či léky musí počítat každou korunu, ani jak je možné, že v sousedním Německu je podíl chudých osob starších 65 let více než dvojnásobný, zatímco důchodci tam mají penze zhruba třikrát vyšší a Češi tam navíc často dojíždějí za levnějšími nákupy.
Prvenství České republiky v příjmové chudobě tedy nelze přímočaře shrnout a je potřeba mít na paměti, že mezinárodní srovnání je omezené.
Struktura či vývoj objektivních ukazatelů v rámci země mohou poskytovat užitečný obrázek, použití subjektivních ukazatelů ale výrazně dokresluje situaci domácností, poskytuje vyrovnanější výsledky z hlediska ekonomické aktivity i demografické a regionální struktury populace a nemělo by být opomíjeno.
Ujišťování veřejnosti o příznivých statistikách v médiích, kde často není dostatek prostoru k vysvětlení vypovídací schopnosti ukazatelů, z nás spokojenější národ neudělá.
I když se význam geografických hranic v průběhu dějin měnil, stále představují významný fenomén, který lze zkoumat z řady pohledů. Ve sféře politické geografie či mezinárodních vztahů se jedná o hranice státní či hranice mezi regiony, jež se liší primárně politicko-mocensky (suverenitou), ale také kulturně, sociálně ekonomicky nebo ideologicky.
Francouzský geograf Jacques Ancel označoval hranice za politické izobary – zejména na nich je v symbolickém i faktickém smyslu vytvářen tlak na sousední státy. Současný politický geograf a specialista na problematiku hranic Michel Foucher zavedl neologismus horogenèse (z řeckého horos = obranný příkop kolem měst), jenž poukazuje na nespoutanost (často dramatického) procesu vzniku hranic.
Hlavní funkcí hranic bylo vždy vymezení svrchovanosti/suverenity a s ní související obrana. Přesto se hranice v minulosti a dnes významně liší. Ve starověku, kdy osídlení bylo řídké, dominantně venkovské, prakticky neexistovaly. Až s rozvojem prvních civilizací a vznikem měst se formovalo i jejich „obslužné“ zázemí, ale hraniční/obranné prvky – hradby obepínaly jen vlastní města. První opevněná města vznikala v údolí Indu, Mezopotámii (sumerský Uruk, Babylón aj.) a chetitské říši (Chatuttaš). Později je následovaly Mykény a Athény. Za první hraniční obrannou linii se považuje Médská zeď (7.–6. století př. n. l.) postavená mezi řekami Eufrat a Tigris, aby chránila zmenšující se Babylónii ze severu. Až do vzniku římské říše tehdejší proto-státní útvary oddělovaly spíše zóny přechodného vlivu; kontroly nad územím se dosahovalo v bitvách.
Nejproslulejší liniovou opevněnou hranici představuje Velká čínská zeď, jež měla chránit vlastní Čínu před nájezdy mongolských kmenů. První byla postavena za Prvního císaře (Čchin Š´-chuang 221–210 př. n. l.). Nejdelší systém vznikl za dynastie Chan (2. stol. př. n. l. až 220) a táhl se severněji. Ta současná pochází z období dynastie Ming (14.–17. století). Celková délka se odhaduje na 9 až 21 000 km. Stejný účel měla Velká zeď Gorgánu (200 km) chránící partskou a sassániovskou říši (Persii) od nebezpečných kočovníků Střední Asie.
První skutečně funkční hranice představují opevněné obranné linie římské říše – limes romanum a jeho součásti jako Hadriánův val, Trajánův val, Fossatum Africae aj. Ty však rozmetalo stěhování národů a výboje převážně germánských kmenů.  Přesto území a hranice římských provincií daly základ budoucím státům, např. Francii (Gallie). Nové státní útvary a první hranice současných států se začaly formovat ve středověku. Mezi nejtrvalejší evropské hranice patřily hranice uherského království (zal. 996), jež jako převážně přírodní vydržely až do 1. světové války.
Za první skutečnou hranici lze považovat hranici mezi Portugalskem a Španělskem potvrzenou smlouvou z Alcañices z r. 1297. Další hranice, jež se do značné míry shodují s těmi současnými, vznikly mezi Norskem a Švédskem, vymezily Dánsko nebo Bulharsko. Ve středověku se také vytvořily hranice českého království. Začalo se formovat Švýcarsko a v bojích se zrodilo Nizozemí. První oficiální hranice, jež rozdělila historické Katalánsko (oblast severně od Pyrenejí připadla Francii) byla vyhlášena v rámci Pyrenejského míru v r. 1659 a dotvořila již dlouho existující hranici de facto.
Éra skutečných hranic, stále přesnějšího vymezování území pod jednou správou, přichází až s centralizací států po Vestfálském míru a zejména s nástupem moderní doby – éry formování národních států v 19. století a je spojena se třemi procesy: unifikací vzdělávání v „národním“ jazyce, zaváděním branné povinnosti a s rozvojem dopravy.
I když proces vzniku nových států a vytváření nových hranic zdaleka neskončil, v poválečném období se rozvinul proces, jehož cílem je hranice mezi lidmi a národy odstraňovat. V rámci procesů integrace (EU, Schengenský prostor) i globalizace ztrácejí hranice některé funkce (obchodní bariéra) a vymezují stále menší portfolio suverenity. „Suverénní“ centrální vlády sice vydávají zákony a kontrolují výkon politické moci na území států, ale ve skutečnosti se stále více přizpůsobují společné legislativě a toky kapitálu již nekontrolují vůbec. Na druhou stranu v reakci na integraci sílí projevy národních a kulturních identit.
V průběhu času se proměňovalo i pojetí hranic. V minulosti převládaly hranice označované anglicky jako frontier (přechodná území či dokonce hranice existující jen v představách). S formováním a šířením států jako teritoriálních jednotek s příslušnou suverenitou sílila potřeba přesného vymezení hranice s patřičnými atributy – border. Hranice typu frontiers však nezmizely – ve vojensko-politickém smyslu představují nárazníková pásma, ale hlavně tvoří většinu hranic (pásem) nejen v přírodě, ale také v rámci sociálně ekonomické sféry. Pro přírodu i společnost je charakteristická prostorová kontinuita. Moderní hranice jsou umělým výtvorem lidí, resp. politiků.
Vymezování (delimitace) hranic bylo vždy předmětem sporů a jednání. Historie zná mnoho takových sporů, z nichž jen výjimečně byly některé vyřešeny ke spokojenosti obou či více stran. Mapa Evropy se překreslovala mnohokrát, zejména po válkách a v souvislosti s velkými geopolitickými změnami. Největší změny na mapě Evropy a do značné míry i světa přinesly obě světové války a konec studené války. Při „překreslování“ hranic a vytváření nových států často hráli důležitou roli geografové, zejména v rámci Versailleského systému, kdy významní odborníci (Halford Mackinder, Isaiah Bowman, Jovan Cvijič, ale také Viktor Dvorský) byli členy delegací a zpracovávali podklady pro smlouvy o poválečném uspořádání Evropy.
Existence hranic je spjata v první řadě s územím, jež vymezuje; primárně a v nejpřirozenějším smyslu oddělují území/regiony homogenní, a to jak v rámci přírody, tak společnosti (kultury či náboženství, národy a jazyky; města a venkov). V politicko-geografickém smyslu jsou hranice spojeny s mocí, vládou, jež příslušné území (politický region) kontroluje a spravuje.  V uvedeném duchu byla vytvořena základní typologie hranic.
Fyzické (přírodní) překážky – moře, pohoří, pouště, rozsáhlé lesy a velké řeky – vždy představovaly nejpřirozenější hranice mocenských útvarů. Bránily či omezovaly expanzi sousedních kmenů, národů a států. Řada států vznikla již ve středověku a některé hranice sledující přírodní bariéry přetrvaly do současnosti: např. většinu hranice Česka tvoří hory, Pyreneje jasně oddělují Francii a Španělsko, Alpy Francii a Itálii, Kavkaz Rusko a státy Zakavkazska, Himálaje Indii od Tibetu/Číny, Pamír a Tchien-šan země Střední Asie od Ujgurska/Číny, Andy Argentinu od Chile.
Často tvoří státní hranici, resp. její část vodní toky: Dunaj tvoří část hranic Maďarska, Slovenska, Srbska, Rumunska (řeky tvoří 60 % hranice země), Bulharska a Ukrajiny; Rýn odděluje Francii, Německo a Švýcarsko, Nisa a Odra Německo a Polsko, Dráva Chorvatsko a Maďarsko, Guadiana a Minho Portugalsko a Španělsko, řeka Evros/Marica Řecko a Turecko; Amur Rusko a Čínu (Mandžusko), Mekong Laos a Thajsko, Rio Grande Mexiko a USA, řeka sv. Vavřince a Niagara Kanadu a USA. V Africe největší hraniční toky představují Kongo, Zambezi, Limpopo a Oranje. V Jižní Americe Paraná, Paraguay, Uruguay a Orinoko.
Řeky často dělí správní celky uvnitř států: např. Mississippi tvoří hranici deseti států, podobně Jang´c a Žlutá řeka u řady čínských provincií.
Státem vymezeným jen přírodními bariérami je Surinam.
Někde tvoří státní hranice jezera: jezera Velké příkopové propadliny (Albertovo, Edwardovo, Kivu, Tanganyika, Malawi) a Velká jezera v Americe. Také hranice mezi Evropou a Asií je přírodní (pohoří a řeka Ural či Emba, Kumo-manyčská sníženina nebo Kavkaz) a nerespektuje rozložení kultur. Tak v Evropě žijí buddhističtí Kalmykové a část Kazachů, ale nepatří do ní křesťanští Arméni a Gruzínci.
Politické hranice jsou nejčastěji spojovány s hranicemi států. Patří k nim i hranice administrativní – nižších správních jednotek (obce a u nás obce s rozšířenou působností, okresy, kraje). Nestandardní vymezení správních oblastí stejně jako volebních obvodů téměř vždy dokumentuje účelovost. Za jakési „superhranice“ lze považovat ty, které mají výrazně větší než obvyklý význam: hranice vojensko-politických organizací: NATO, EU a Schengenský prostor.
Kulturní, tj. etnické a náboženské hranice jsou výsledkem často dlouhého historického vývoje a představují nejstabilnější hranice v historii lidských společenství a jako takové jsou nejčastějším zdrojem sporů ať přirozených, tak politicko-mocensky motivovaných, zejména při formování a vymezování nových států.
Sociálně ekonomické hranice jsou nejrozmanitější, ale ty nejvýznamnější představují hranice mezi oblastmi bohatými a chudými. Známé je rozdělení světa na vyspělý, rozvíjející se a zaostalý svět nebo vyspělé jádro, semiperiferii a periferii, jejichž hranice jsou v čase stabilní, i když nikoli neměnné. Jiný typ představují hranice integračních uskupení, nejčastěji zóny volného obchodu, celní a ekonomické unie: EHS (předchůdce EU), ESVO, NAFTA, CEFTA, CARICOM/CSME, EAEU, MERCOSUR. Významné regionální rozdíly a hranice lze identifikovat v řadě zemí. Nejhlubší se vyskytují v zemích, které se (rychle) rozvíjejí, zejména v Latinské Americe a Africe, Číně, Indii nebo také v Rusku. Velké kontrasty a jasné hranice se vyskytují i v rámci velkých měst a představují značné problémy i v bohatých zemích. Rezidenční segregace a ghettoizace je běžná nejen v Jižní Africe a v USA (části měst jako Detroit, New Orleans, východní St. Louis, jižní Los Angeles, Camden nebo Flint), ale šíří se i v Evropě.
Funkční typologie odráží prvotní důvod, resp. účel vzniku hranice a státu. V tomto smyslu první či primární funkce hranic byla obranná, přičemž zejména v minulosti bylo nutné rozlišovat mezi hranicemi v pravém slova smyslu border (linie skutečné kontroly na základě obranných prvků či výběru daní) či frontier (pásmo, zóna dosahu/vlivu), často prezentované na základě vojenské expanze centrální moci/státu.
Nejvýznamnější funkce hranic jsou:
Obrana – příklady: limes romanum, Velká čínská zeď, švýcarská konfederace, z moderních dějin např. Maginotova a Siegfriedova linie. Později se obrannou linií stávají hranice mocensko-politického vlivu: Curzonova a Durandova linie, železná opona. V současnosti hlavní obranné hraniční linie (vybavené železnými/drátěnými bariérami) představují hranice mezi Severní a Jižní Koreou, Uzbekistánem a Afghánistánem, Indií a Pákistánem.
Oddělení kultur/národů – tyto hranice lze v kontextu moderní historie považovat pro vymezení (národního) státu za nejvíce žádoucí. Základem státu je národ/etnikum. Pokud jej spojují další kulturní atributy (jazyk, náboženství, zvyky), pak se jedná o ideální případ. Země, jež charakterizuje ostrá hranice etno-religiózní diskontinuity (Nigérie, Súdán, bývalá Jugoslávie, Srí Lanka) jsou často odsouzeny k dlouhotrvajícím konfliktům, jež může vyřešit jen vznik nových států. Většina národních států vznikla jako důsledek střetů a válek včetně etnického čištění. Vývoj některých států byl paradoxní – USA se rozvíjely na bází etnického čištění a zároveň jako multikulturní společenství.
Ekonomické hranice mohou být různého druhu, vznikají jak za účelem kumulace zdrojů – výběr daní a cel nebo exploatace přírodních zdrojů koloniální či teritoriální expanzí (Španělsko, Británie, Francie, resp. Rusko a USA aj.), tak na základě rozdílného ekonomického vývoje. Vedle již uvedeného dělení lze vymezovat regiony podle charakteru či využití půdy na urbánní a venkovské (zemědělské), těžební, průmyslové, nebo na atraktivní (migračně i turisticky), úpadkové a handicapované (s vysokou mírou nezaměstnanosti). Hranice takových oblastí jsou proměnlivé, lze je řízením (politikou) změnit – odstranit i zafixovat.
Ideologická hranice rozděluje principiálně rozdílné politické systémy. Nejvýznamnější představovala „železná opona“, která dělila státy Varšavské smlouvy od států NATO; jejím symbolem byla Berlínská zeď.
Administrativní hranice, které se později staly hranicemi států: první státy v Latinské Americe, svazové republiky bývalého Sovětského svazu a bývalé Jugoslávie; všechny hranice správních celků zemí, z nichž nejvýznamnější jsou hranice federativních států (USA, Austrálie, Brazílie, Indie, Mexiko, Malajsie aj.), spolkových zemí (Německo, Rakousko) a dalších regionů (Belgie, Kanada, Rusko, SAE, Švýcarsko aj.) s vysokou mírou autonomie.
Řada hranic představuje skutečné bariéry – vedle funkce obranné brání ilegálnímu pohybu. Obvykle má charakter drátěného, železného plotu (často pod proudem) či železobetonové zdi. Takové existují mezi USA a Mexikem, Izraelem a Západním břehem (a kolem osad na Západním břehu), Egyptem a pásmem Gazy, Indií a Bangladéšem, Saúdskou Arábií a Jemenem, Thajskem a Malajsií, Čínou a Hongkongem a Macaem, Uzbekistánem a Kyrgyzstánem, Botswanou a Zimbabwe. Nové vznikly kvůli uprchlicko-migrační krizi mezi Maďarskem a Srbskem, Makedonií a Řeckem, Bulharskem a Tureckem, kratší úseky staví i jiné země. V plánu je stavba takových bariér na hranicích Pobaltí a Ruska. Moře takovou bariérou není, přestože v něm zahyne nejvíce migrantů (viz tab.)
Nejnebezpečnější hranice pro migranty: Vývoj počtu obětí podle regionů
Pro srovnání: za poslední čtyři roky zahynulo jen ve Středozemním moři více uprchlíků/migrantů než Američanů a jejich spojenců ve válkách v Iráku, Afghánistánu a při teroristickém útoku 11. září 2001.
Hranice lze také hodnotit a rozlišovat podle jejich geneze:
Z hlediska geopolitického a bezpečnostního můžeme hranice hodnotit či rozlišovat jako sporné či problematické, resp. konfliktní, přičemž spory jsou zásadně dvojího druhu:
a) hraniční – vedou se o přesnou delimitaci hraniční čáry. Dříve zejm. Arabský poloostrov, Súdán a Jižní Súdán o oblast Abyei (ložiska ropy), Eritrea a Etiopie o oblast Badme (důvod války v r. 1998), Nigérie a Kamerun o poloostrov Bakassi, Etiopie, Keňa a Jižní Súdán o trojúhelník Ilemi. Spor o vedení hranice na vodním toku Šatt-al-Arab byl záminkou napadení Íránu Saddámovským Irákem, dále sem patří spory v souvislosti s vysycháním hraničních jezer (Aralské, Čadské), Kaspické moře, tradiční jsou spory mezi Chile a Argentinou, Eritreou a sousedy.
b) teritoriální – o svrchovanost nad určitým územím. Jsou (geo)politicky významnější a také četnější: Irák a Kuvajt, Indie a Pákistán o Kašmír, Čína a Indie o Aksaj a Arunáčal, Libye a Čad o oblast Aouzou, Etiopie a Somálsko o Ogaden, Jugoslávie – Kosovo, Ázerbájdžán a Arménie o Náhorní Karabach, ale i Velká Británie a Španělsko o Gibraltar.
Oba základní typy sporů jsou obvykle úzce propojeny, neboť územní nároky vždy obsahují otázku vymezení – hranic.  Totéž platí při konfliktech, jež vznikají kvůli separatismu – snaze o vytvoření nezávislého státu či alespoň autonomie.
Teritoriálně-hraniční spory vznikají zejména ze dvou důvodů, když hranice:
a) homogenní území protíná, rozděluje: Irové, Tyroláci, Kurdové, Korejci, Balúčové, Paštúni, muslimští Kašmířané, Berbeři, Masajové, Somálci, Tuaregové, Papuánci aj.
b) heterogenní území ohraničuje: většina států v subsaharské Africe (nejvíce etnik ohraničují hranice Nigérie, DR Konga, Etiopie, Kamerunu, Keni. Súdánu a Čadu), Čína (Tibet a Ujgursko), Myanmar (několik etnik, zejm. křesťanští Karenové bojují o nezávislost od vzniku státu v r. 1948), Srí Lanka (dvojitá inkompatibilita – buddhističtí Sinhálci x hinduističtí Tamilové), řada ostrovních zemí, zejména Indonésie a Filipíny. V Evropě tyto případy reprezentuje Belgie nebo Bosna a Hercegovina.
Většina „špatných“ hranic je výsledkem koloniální expanze a jednání mocností po 1. a 2. světové válce. Kolonialismus má na svědomí většinu umělých hranic, zejména v Africe, Sykes-Picotova dohoda o rozdělení sfér vlivu mezi Francií a Velkou Británií zase špatné hranice na Blízkém východě. Obrovské oběti přineslo i rozdělení bývalé britské Indie podle náboženského klíče, včetně vytvoření dvoudílného Pákistánu – zdroj dalších obětí ve válce na začátku 70. let při vzniku Bangladéše.
Specifickou kategorii hraničních sporů představují spory a konflikty o využití moří, která leží mimo teritoriální vody, tedy rozsáhlé oblasti tzv. mezinárodních vod. Celkem je na světě evidováno asi 270 mořských hranic, jejichž vymezení nebylo vyřešeno a stvrzeno bilaterálními či multilaterálními smlouvami.
Největší riziko představují spory o využití surovinových zdrojů – ropy, zemního plynu (Perský záliv), eventuálně ryb (např. Island a Velká Británie). V kombinaci s tradičními mocenskými, resp. geopolitickými zájmy, jež mají demonstrovat sílu aktérů, lze považovat za nejrizikovější spory o ostrovy v Jihočínském moři (Paracelské a Spratlyovy o.). Čína zde projevuje stále agresivnější aktivity (a porušuje Úmluvu OSN o mořském právu, již na rozdíl od USA ratifikovala), jež spočívají v budování umělých ostrovů (např. Fiery Cross Reef, Woody Is.) a agresi vůči plavidlům (rybářům) z okolních zemí. Čína se chová přesně v duchu starého geopolitického hesla, že fyzické vlastnictví (okupace) je více než (mezinárodní) právo.
Vzhledem k řadě trendů a sílících procesů globalizace, etnicko-politické emancipace i mocenských aspirací lze v blízké či vzdálenější budoucnosti očekávat vznik nových státních útvarů a tudíž i spory a jednání o jejich geografické (teritoriální) vymezení.
Hranice můžeme hodnotit podle míry konfliktnosti. Takové hranice představují především ty, jež (i) oddělují soupeře a (ii) jsou propustné a umožňují ilegální pohyb lidí, obchod se zbožím, drogami a zbraněmi.
Kontinent, v jehož rámci leží největší potenciál teritoriálních a hraničních sporů, představuje Afrika, zejména pak Afrika subsaharská. V Africe lze identifikovat asi 200 etnik s více než 100 000 příslušníky a populace 85 z nich přesahuje milion; známá Murdockova mapa z r. 1959 rozlišuje 185 etnik na rozmanité úrovni národnostní politické emancipace a prakticky všechny jsou buď násilně inkorporovány do větších nesourodých státních celků, mnohé (asi 177 etnik) zase hranice rozděluje.
Ani jediný stát není etnicky skutečně homogenní. Naprostá většina hranic je dědictvím kolonizace – jsou umělé, asi ze 45 % geometrické a v mnoha případech nerespektují etnická ani náboženská rozhraní. Vzhledem k tomu, že vlády nemají dostatek prostředků na jejich hlídání, přes hranice se uskutečňuje značná část neformálního/ilegálního obchodu (odhaduje se, že tento obchod se podílí až 43 % na africkém HDP).
Je až s podivem, že od éry dekolonizace (1955 až 1975) v Africe vznikly na bázi etno-religiózních rozdílů jen dva nové státy: Eritrea (1993) a Jižní Súdán (2011). Přitom např. Somálsko je již 25 let rozdělené a vedle zhrouceného bývalého italského Somálska (Mogadišu), je také tvoří relativně stabilizovaný útvar zvaný Somaliland (bývalé britské Somálsko), který již mohl být dávno ze strany mezinárodního společenství uznán jako nezávislý stát. Mezitím byly jeho východní hranice znejistěny dalším proto-státním útvarem  Puntaland.
I relativně malé státy jako Rwanda či Burundi byly postiženy vytvořením hranic, jež na základě společenského a majetkového postavení uměle zavedli belgičtí kolonizátoři a predisponovali tak hrůzné masakry nedávné doby.
V geopolitickém smyslu se za nejvíce rizikovou hranici světa považuje hranice mezi Indií a Pákistánem, která již byla svědkem tří větších válek a řady dalších hraničních konfliktů. I když v nížinné části má charakter železné opony, v horách Kašmíru je poměrně prostupná (po obou stranách žijí muslimové) a pronikají přes ni teroristické skupiny a napadají indické vojenské a policejní posty i zbytky osídlení původních hinduistů. Kuriózním konfliktem na této hranici byla válka o Siačenský ledovec (strategicky bezvýznamná oblast na pomezí Himálaje a Karakorumu), jež se v letech 1984-87 odehrávala ve výškách 4000 až 6000 m n. m. Většina obětí konfliktu zahynula v důsledku problémů spojených s vysokou nadmořskou výškou a chladem.
Velký problém představuje prostupná hranice mezi Afghánistánem a Pákistánem, kterou tvoří reliktní tzv. Durandova linie, linie příměří mezi Britskou Indií a Afghánistánem z r. 1893 jako výsledek tří anglo-afghánských válek, jež rozděluje v délce 2670 km území souvisle obydlené Paštúny, kteří vnucenou hranici v praxi nerespektují. Vzhledem k charakteru (velehory a polopouštní členitá krajina) byla tato hranice vždy velmi propustná a umožňovala zásobování jak mudžáhidů bojujících proti sovětské okupaci, tak podporu Tálibánu a působení Al-Kájdy po obou stranách hranice, stejně jako rozsáhlé pašování drog a obchod se zbraněmi. V letech 2013–2016 byl podél ní v problémovém Balúčistánu vyhlouben 1100 km dlouhý příkop, který by měl být doplněn plotem na většině hranice.
Další problémovou a také opomíjenou hranici tvoří 4100 km dlouhá hranice Bangladéše a Indie. Tuto hranici ročně ilegálně překročí statisíce chudých Bangladéšanů coby migranti i obchodníci/pašeráci, přičemž stovky z nich jsou indickými pohraničními silami zabity.
Nejstřeženější hranici světa představuje 243 km dlouhá hranice 4 km širokého demilitarizovaného pásma na linii příměří (od r. 1953) mezi Severní a Jižní Koreou vedoucí přibližně podél 38. rovnoběžky.
V současnosti se v souvislosti s ozbrojenými konflikty na Blízkém východě, resp. v oblasti úrodného půlměsíce považuje za nejproblémovější hranice mezi Tureckem na jedné straně a Irákem a Sýrií na straně druhé. Pravděpodobně brzy nastane problém s vytyčováním hranic Kurdistánu na území těchto dvou států. Také proto se Turecko rozhodlo vyslat armádní síly do Sýrie, nikoli kvůli boji proti ISIS, ale zejména s cílem zabránit Kurdům kontrolovat celou tuto hranici.
Někteří (geo)politici avizují překreslování hranic na Blízkém východě a současná až chaotická situace s řadou ozbrojených konfliktů – zdá se – začíná tyto předpoklady naplňovat. Pravděpodobný je vznik Kurdistánu, resp. rozdělení Iráku, eventuálně i Turecka, Sýrie, nebo Jemenu.  Podle americké vize z r. 2006 bude proměna hranic Blízkého východu ještě významnější (dramatická je již dnes).
Mezi nejproblémovější „hranice“ současnosti patří linie „příměří“ mezi separatisty Doněcké a Luhanské oblasti podporovanými Ruskem a vlastní Ukrajinou.  Lze ji považovat za hranici vyděračskou, jejím udržováním si Rusko vytváří páku k jednání se Západem a zároveň brání Ukrajině v integraci do evropských struktur.
Specifický případ hranice představuje hliněný val (The Brem) oddělující Marokem okupovanou západní přímořskou a ekonomicky významnější část Západní Sahary od pouštní oblasti ponechané původním obyvatelům, kteří tak mají jen malé šance z táborů závislých na humanitární pomoci bojovat o svůj stát.
Vedle konfliktních či problémových hraničních sporů se v celém světě realizuje mnoho změn hranic, které jsou vesměs malé a nevýznamné a obvykle představují bezkonfliktní proces. V případě Česka (českých zemí) měla země existující v současných hranicích minimálně od středověku významnější spory jen s Polskem při vzniku Československa – válka o Těšínsko. Další malá území (Vitorazsko, Valticko a Dyjský trojúhelník) získalo na úkor Rakouska. Poslední narovnání hranice s Polskem se uskutečnilo v r. 1958 a poslední nároky Polska (cca 368 ha) se řeší v současnosti. Současné úpravy hranic sledují pokud možno, co nejpřirozenější vedení linie hranic a obvykle se jedná o výměny ploch v řádech desítek/stovek m² či několika hektarů. V tomto ohledu unikátní případ přestavuje rozdělení Československa na přelomu let 1992 a 1993, které se odehrálo téměř beze sporů – Klausova vláda vesměs ustoupila požadavkům V. Mečiara, konkrétně v případě osady Kasárne (převážně rekreační objekty českých majitelů), která leží na moravském svahu a do r. 1993 byla obsluhována jen z moravské strany, a tak bylo přirozené, aby hranice vedla po hlavním hřebenu Javorníků (tak tomu bylo za německé okupace). Nestalo se, území připadlo Slovensku.
Pozoruhodný „hraniční“ případ představuje Brusel a Belgie. Ta by již byla patrně dávno rozdělena na Vlámsko a Valonsko, kdyby nebyl problém s (nedělitelným) Bruselem. Ale i ten lze vyřešit, zvláště dojde-li v rámci integrace EU k vytvoření politické unie a Brusel se stane oficiálním hlavním městem Spojených států či národů/regionů evropských.  Pak nastane čas na to, abychom se – bude-li zájem – opět zamysleli nad reliktními hranicemi Čech a Moravy.
Zda existují hranice lidského poznání, můžeme diskutovat, ale pravdy se, my současníci, těžko dobereme. Můžeme se ale pokusit říct, čím jsou vytyčeny a jak ovlivňují lidské konání.
Byl to, tuším, zakladatel sociobiologie Edward O. Wilson, který v jedné ze svých skvělých popularizačních knih rozlišil dva typy vědy. První z nich je věda prométheovská, duch poznání nad vodami; ta coby produkt ryzího intelektu funguje jaksi sama od sebe a skrz naskrz všeho. Stejně jako mýtický prométheovský oheň hřeje, svítí, ale nepálí ani neoslepuje, a hoří nevyčerpatelným, bezodpadním plamenem.
Prezentuje se tedy pouze svojí prospěšnou stránkou, cena prométheovského poznání nehraje roli. Obávám se, že takhle (jako v báji o Prométheovi figuruje oheň, ne už palivo, popel, spaliny, požáry, upalování na hranici, napalm…) si většina lidí představuje vědu, takto se o ní zcela samozřejmě učí ve školách, píše ve starší sci-fi (Jules Verne, Arthur C. Clarke), tak se popularizuje v médiích. Takovou vědou se pyšní státy na světových výstavách.
Zatímco fanatičtí „prométheovci“ jsou přesvědčeni, že svět je zcela poznatelný (byť, pravda, za nekonečně dlouhou dobu a s nekonečným úsilím a výdaji), jejich nezaujatí kolegové uznávají, že ani ideální vědou svět zcela poznatelný být nemůže. Důvody jsou nejméně tři.
Principiální omezení objevil v matematice Kurt Gödel ve svých větách o neúplnosti, které snad lze s jistou opatrností rozšířit: Systém nemůže úplně a bezesporně popsat ani sám sebe, natož systém vyšší. Něco podobného trochu jinak vyjádřil Max Planck: „Věda nemůže rozluštit konečné tajemství přírody. Je tomu tak proto, že při té poslední analýze se i my stáváme částí toho tajemství, které se pokoušíme rozluštit.“ Lakonicky to vystihl francouzský matematik a mystik Blaise Pascal: „Větev nemůže doufat, že pozná smysl stromu.“
Je nutné vzít v úvahu i fakt, že mnoho objektů (ve vesmíru, v atomovém jádře, v lidské mysli) se nachází i teoreticky mimo náš fyzikální dosah – leží příliš daleko v prostoru i čase, probíhá příliš rychle nebo pomalu, v nedostupné intenzitě energie či gravitace (viz též dřívější text Memento z říše divů), nebo je takříkajíc virtuální (psychické procesy).
Způsobem sobě vlastním to formuloval Albert Einstein: „Příroda jakoby nám ukazovala jenom lví ocas. Já ale pevně věřím, že k tomu ocasu patří i celý lev, i když se nemůže odhalit najednou. Vidíme z něj jen to, co by viděla veš, která mu sedí na hřbetě.“
Zatím se náš obzor stále ještě rozšiřuje… ale asi to nebude napořád; bezpochyby existují místa a prostředí, kam ani nepřímo nepronikneme nikdy. (I když s tím opatrně. Výlupek vědeckého pozitivismu Auguste Comte v roce 1857 prohlásil: „Chápeme možnost studovat tvar hvězd i jejich vzdálenosti a pohyby, kdežto nikdy a žádným způsobem nebudeme moci zkoumat jejich chemické složení.“ Dva roky nato byla objevena spektrální analýza… Z poslední doby pak v roce 1988 Steven Hawking napsal: „Existují důvody pro opatrný optimistický názor, že jsme nyní možná blízko konce pátrání po konečných zákonech přírody.“ A hle, v roce 1992 byla objevena anizotropie (směrová nehomogenita) reliktního záření po velkém třesku a posléze temná hmota a temná energie, čímž se ony kýžené „blízké konce pátrání“ zase vzdálily.)
Co se – na rozdíl od fyzikálního dosahu – příliš rozšířit nemůže, jsou mentalita a inteligence poznávajícího ega. „Realita úplně nezávislá na duchu, který ji vnímá, vidí či cítí, je nemožná. Svět tak externí, i kdyby existoval, byl by pro nás navždy nepřístupný,“ soudil francouzský matematik Henri Poincaré. Či jinak německý fyzik Werner Heisenberg: „Není předmětem zkoumání příroda o sobě, nýbrž příroda vystavená naší metodě dotazování, a tedy i zde se člověk setkává se sebou samým.“ A úplně jednoduše to popsal fenomenální švýcarský psycholog Carl Gustav Jung: „Nikdy nebudeš vědět víc, než jsi schopen vědět.“
Na to, abychom některé věci pochopili, jsme zkrátka příliš hloupí. Biologicky to zdůvodnil rakouský biolog Franz Wuketits: „Náš mozek nebyl evolucí prostřednictvím přírodního výběru vytvořen k tomu, aby ´nacházel pravdu´ o tomto světě, nýbrž pouze k tomu, aby svému nositeli umožnil přežití.“
Pikantní je, že právě kolem těch nejneodpověditelnějších otázek kroužíme stejně umanutě jako můra kolem plamene, což vyjádřil francouzský fyziolog Claude Bernard: „Náš rozum nám ukazuje, že jediné, co máme na dosah, je odpověď na otázku jak, zatímco náš cit stále klade otázku proč.“
Prométheovská věda je tedy nepochybně úžasná věc. Má ale jednu vadu: Funguje pouze v našich teoriích, nikoli v praxi. Proto Wilson zavedl vedle vědy prométheovské ještě kategorii vědy faustovské. Ta bere v úvahu i vlastnosti člověka a materiální podstatu výzkumu. Ve faustovské vědě poznání není zadarmo. A nemusíme pro ně rovnou zaprodat duši (i když u té to nakonec stejně všechno skončí). Ve faustovské vědě (a technice) přechod od ideálu k reálnu přináší jakési „rozmělnění“, „znečištění“, „zošklivění“.
K osvětlení faustovské vědy využijme takzvaného Clarkeova paradoxu: Představte si kosmickou loď, která by se v budoucnosti vydala ke vzdálené hvězdě. I kdyby letěla tou nejvyšší rychlostí, jakou jí nejmodernější technologie umožňuje, stále by jí trvalo mnoho set let, než by dorazila ke svému cíli. A než by se tak stalo, předehnala by ji rychlejší loď, dílo technologie pozdějších staletí. Mohli bychom tedy říci, že posádka první lodi se na žádnou mezihvězdnou cestu nemusela vůbec vydávat. Podle stejné logiky by se neměla namáhat ani druhá loď, protože i její posádka je předurčena k tomu, že jednou jen tak zamává svým prapravnukům, kteří se kolem mihnou v plavidle třetí generace. A tak dále.
Britský fyzik a scifista Arthur Clarke správně tvrdí, že všechny ty starší předchůdkyně vzniknout musely – vývoj každé další lodi by totiž nepokračoval bez poznatků z vývoje a používání jejího předchůdce. Jenže: Stejně jako třeba reálný termodynamický děj nikdy nemůže probíhat dokonale vratně (tedy se stoprocentní účinností), ani ten nejefektivnější vědecký výzkum a technologický vývoj nemohou být prométheovské. Každý objev či vynález, celý proces poznání bez výjimky je spojen s produkcí velmi různorodého odpadu, prométheovského popela. Jeho množství závisí na vyspělosti dané civilizace.
Nyní zpět ke Clarkeovu paradoxu. V intencích prométheovské vědy povstává každý další, lepší kosmolet „z ničeho“ a zanechává po sobě Zemi nedotčenou. Zkusme si ale představit, nejlépe za pomoci znalostí o lidských dějinách a lidské duši, co by asi tak obnášel vývoj a konstrukce každé další mocné lodi, neřku-li celé hvězdné flotily intergalaktické potence. Kolik zdrojů, vodstva, ovzduší, půdy, rostlin, zvířat, lidí by tomu padlo za oběť?
Takže i když teoreticky vymyslitelné to víceméně je, jedna malá přelidněná a rozhádaná planeta lidí by něco takového nemusela unést.
Bližším příkladem budiž třeba automobil. Ano, ovoce lidského umu, estetický artefakt, pohodlné cestování, opěvovaný posel mobility, pro některé dokonce symbol svobody.
A popel? Uhelné a rudné doly, elektrárny, hutě, montovny, ropné plošiny, rafinerie, kyselé deště, výfukové plyny, gigametry asfaltu, přejetá zvířata, dopravní nehody, stávky, civilizační choroby z nedostatku pohybu a mikročástic z výfuků, stresy v zácpách, vrakoviště, staré pneumatiky v přírodě atd. atd.
Shrnuto: Čím vyspělejší věda a technologie, tím víc za sebou nechává hlušiny (hmotné, psychické, informační, morální), kumulativně i diferenciálně. Budeme-li chtít poznávat pořád dál, a to my budeme, jednou nám to okolnosti znemožní. Stěžejní otázka potom zní: Jak daleko můžeme dospět, než nás zahluší prométheovský popel? Dojde k tomu za dvacet, dvě stě nebo třeba za dva tisíce let? A co potom, dá se s tím vůbec něco dělat?
Inu, dá. Stejně jako pradávní lovci a sběrači museli po čase stávající rajón opustit a vyhledat nový, i nám nezbude nic jiného, než se pokusit svoji přelidněnou, vydrancovanou, otrávenou, zastavěnou a zaskládkovanou Zemi opustit a najít si jinou. V tomto smyslu mezi aplikované faustovce vědy patří i Stephen Hawking, který opakované mluví o nutnosti osídlit nejbližší vhodné exoplanety. Veškerá naše věda a technika pak může být vposledku o tom, jestli to stihneme.
Claude Bernard se hodně zabýval okolnostmi poznávání. Před 150 lety napsal: „Potřebujeme, aby se neznámé vynořilo a aby nás mučilo, a je to právě ono neznámé, jež trvale žene naši touhu poznávat nové pravdy.“
Vypadá to tedy, že „neznámo“ se dělí na něco jako neznámé neznámo, kterého si nejsme vědomi, tudíž nás nepálí, a potom známé neznámo, ono „vynořené“ a „mučivé“. Objevy v oblasti známé neznámo nám umožňují lepší rozhled z místa, kde stojíme; objevy v neznámém neznámu celou naši rozhlednu posouvají dál.
První jsou víceméně předvídatelné, plánovatelné, tudíž publikačně i citačně výnosné, druhé naopak.
Významný český matematik a filosof Petr Vopěnka v podobné souvislosti rozlišuje termíny přírodopis a přírodozpyt a hovoří o vědeckém proletariátu (popisuje) a vědecké aristokracii (zpytuje).
Kupříkladu světadíl nazvaný později Amerika přešel 12. října 1492 z kategorie neznámé neznámo do známé neznámo a jako takový je dodnes zkoumán.
Hranice mezi oběma neznámy zajisté není ostrá, nicméně každý si jistě může vydolovat z paměti příklady vědeckých objevů nezpochybnitelného typu neznámé neznámo – gravitační zákon, buňka, chemická vazba, evoluce organismů, radioaktivita, kvantová teorie, teorie relativity, DNA jako nositelka dědičnosti atd.
Nádherným příkladem je teorie relativity: kromě toho, že vysvětlila několik starších záhad, otevřela cestu objevům kalibru expanze vesmíru, velkého třesku, černých děr, temné hmoty a temné energie ve vesmíru (které, jsouce samy o sobě náležitě „výživné“, přešly před dvaceti lety z první do druhé kategorie a dnes skutečně bernardovsky „mučí“ celou obec astrofyziků).
Extrémní příklad krotkého poznávání v oblasti první nabízí „rekvalifikace“ druhdy řádné planety Pluto, kterážto, aniž se sebeméně změnila, stala se v našem obraze sluneční soustavy planetou trpasličí.
Věda tedy svými dílčími odpověďmi, budícími stále mohutnější lavinu otázek, organizovaně přeměňuje neznámé neznámo na neznámo známé, postupuje od jednoho „mučení“ k druhému.
V jistém smyslu věda připomíná expandující vesmír – nejenže se posouvá její vnější hranice, ale rozpíná se v každém svém bodě – každý objev jakoby rozklikl adresář podobjevů k dalšímu zkoumání.
V souvislosti s pomyslnou dvojí podstatou neznáma vyvstává ještě jedna zajímavá otázka: Jakou rychlostí postupuje poznání? Na jedné straně se dočítáme o exponenciálním růstu publikovaných vědeckých poznatků (o kterých často ví jen pár desítek specialistů), na druhé straně počet základních, veskrze důsažných objevů, které přepíší i učebnice základních škol, jako by zaostával.
To nemá být výčitka, ulovit vědeckého sólokapra je čím dál obtížnější. Kolik jich v posledním čtvrtstoletí přinesla třeba fyzika? Temná hmota a temná energie, zrychlená expanze vesmíru, možná ještě Higgsův boson a gravitační vlny…
Myslím, že odpověď na disproporci rychlostí poznání skrývá právě dvojí podstata neznáma. Ve zkoumání již objevených amerik poznání převážně kvantitativní povahy skutečně postupuje zrychleně, zato v oblasti objevování amerik, v poznatcích vnášejících do obrazu světa novou kvalitu, se podle mě asymptoticky blížíme k určité limitní úrovni – a tady se obloukem vracíme hranicím prométheovské a faustovské vědy.
Poslední ze zde uváděných hlavních mezí poznání je ta, která mě osobně pálí nejvíc. Jde o hranici, na které se veškerá slovutná věda roztříští na milion střípků v kolizi s lidským egem.
Místo dlouhého vysvětlování příklad z nejbanálnějších: věda – od biomedicíny (mechanismus účinků) po statistiku (konečné výsledky) – už nade vši pochybnost zjistila, prokázala a ověřila, že přejídání a následná obezita snižují kvalitu i délku života, pro útlocitnější jedince též (skrze nároky na produkci potravin) znehodnocují životní prostředí. Jenže příroda nás „navykla“ jíst víc než potřebujeme, střádat na horší časy. Blaží nás vyloženě mlsat, i když víme, že si tím škodíme a jednou za to zaplatíme. Víme to – a co děláme? (O všelikých závislostech nemluvě, ostatně nejsou všechny naše pudy a instinkty v podstatě vrozenou závislostí?)
Pokud vědění a jeho závazky (kultura) dokážou ovládnout naši přirozenost („vnitřní přírodu“) řekněme z jedné desetiny v průměru, pak devadesát procent výdobytků vědy a techniky slouží zvířeti v nás… (Argumentace elitami nefunguje, reálnou úroveň života totiž určuje anonymní masa průměru, ne – bohužel – jednotliví konkrétní géniové či svatí, nebo – bohudík – jim statisticky rovnocenní oligofrenici či deprivanti.)
Závěrem ještě poslední tři nezvyklé termíny související s hranicemi poznání, tentokrát trochu sršatěji. Každý člověk má při rozhodování vždy na vybranou. Jestliže se v konkrétním případě dokáže řídit rozumem, tak (vzhledem k nepřekonatelným hranicím poznání) nutně neví dost – tudíž se vlastně rozhoduje jako zabedněnec. Například si koupí vánočního kapra a na důkaz své civilizovanosti ho místo konzumace vypustí do Vltavy, přičemž už neví, že jím „zachráněná“ ryba je náhlou změnou podmínek odsouzena k strastiplnému umírání.
Když se člověk v dané situaci rozumem řídit nechce, nebo nedokáže a nechá konat svůj „plazí mozek“, rozhoduje se jako zaslepenec. Kupříkladu když si do firmy raději místo šikovnějšího cizince vybere méně schopného, ale našince.
A konečně pokud je člověk v daném problému osobně zainteresován, pak v něm zvítězí „malá domů“ – člověk se rozhoduje jako zaprodanec. Příklad: Vím, že dieselová auta jsou celkově méně ekologická než benzíňáky. Já si ale vypočítám, že při svém jízdním režimu mě provoz dieselu vyjde levněji, proto se rozhodnu pro něj.
Takže zabedněnec – zaslepenec – zaprodanec, takové jsou přísně vzato naše životní role, bez výjimky, král nebo kmán. (Při nevyhnutelném riziku omylnosti je proto velmi důležité důvěřovat charakteru osobnosti, která rozhoduje za nás – politika, manažera, jinak převládne pokušení všechna jeho rozhodnutí přičítat zaprodanosti a rozbují se blbá nálada.) Ale to už jsme asi překročili hranice tohoto textu…
Za jakých podmínek jsou ještě organismy schopny přežít a rozmnožit se? V Himálaji, v západní části Tibetské plošiny, se botanici a ekologové pokoušeli experimentálně určit maximální možnou nadmořskou výšku, ve které ještě cévnaté rostliny přežijí.
V této části Himálaje cévnaté rostliny rostou vůbec v nejvyšších nadmořských výškách na světě, v šesti tisících metrech nad mořem. Dá se předpokládat, že následkem oteplování se v této oblasti budou posunovat rostlinné areály směrem nahoru. Tento posun však může být brzděn jinými faktory, například omezenou dostupností rozmnožovacích částic či absencí vhodných půdních substrátů pro růst rostlin. Nicméně faktory, které určují horní hranici rozšíření rostlin, jsou stále prakticky neznámé.
K testování vlivu nadmořské výšky a různých stanovištních podmínek na přežívání rostlin vědcům z Botanických ústavů AV ČR v Třeboni a Průhonicích, Kateder botaniky JČU a PřF UK, Katedry ekosystémové biologie JČU, Oddělení vegetační ekologie BÚ AV a Katedry ekologie lesa ČZU posloužil přesazovací experiment. K experimentu vybrali jedenáct druhů cévnatých rostlin, které se v oblasti přirozeně vyskytují. Volili je tak, aby představovaly různorodé růstové i funkční typy rostlin: s oddenky, klonální i neklonální, tvořící kompaktní i rozvolněné polštářky, růžice a trávníčky.
Rostliny putovaly z 5750 m n. m. na tři různá místa. První zahrádka byla založena ve stejné nadmořské výšce a sloužila jako kontrola. Druhá v hraniční výšce 5900 m n. m. a třetí za hranicí výskytu cévnatých rostlin, v 6100 m n. m. Každá ze tří zahrádek byla rozdělena na čtyři sektory – kontrolní, hnojený, chráněný kamennou zástěnou a hnojený s kamennou zástěnou. To proto, aby se odhalil případný vliv nedostatku živin, kolísání teplot, působení větru nebo jejich kombinace na přežívání rostlin. Vědečtí zahradníci celkem nasázeli 1056 rostlin.
Jak to s vysokohorskými trosečníky dopadlo? Výsledky čeští vědci publikovali v časopise Scientific Reports. Po první tři roky rostliny přežívaly i nad současným vegetačním limitem. To by mohlo ukazovat na omezené možnosti šíření a/nebo možnosti doplňování početního stavu. Navíc v tomto období bylo zaznamenáno značné oteplení, což mohlo k přežití rostlin přispět. Co ale bylo pro přežívání tím nejdůležitějším? Zejména jde o schopnost zvládat opakované zamrzání a tání půdy. Takto adaptované rostliny pak byly schopny významně lépe přežívat v těchto drsných podmínkách. V nejvyšších polohách se udržely při životě lomikameny Saxifraxa cernua, S. nanella a lipnice Poa attenuata, a to jak na chráněných, tak na nechráněných políčcích. Obecně kamenné zástěny měly pozitivní vliv pro přežití rostlin na rozdíl od hnojených ploch, které rostlinkám příliš nesvědčily.
Nadměrně sněhové srážky v roce 2013 však výrazně zkrátily délku vegetační sezóny a byly osudné těm květinkám, které se do té doby držely při životě. Co to znamená? Že velikou roli pro přežití populací hrají i mikroklimatické podmínky (sklon svahu nebo uspořádání daného místa) a jedinečné klimatické události, nejen pouhá nadmořská výška. Výškový limit rozšíření rostlin je daný tedy především jejich náročností na teplo společně se schopností se šířit, produkovat semena a doplňovat stavy ve vyšších nadmořských výškách. Co se týče oteplování regionu, změny na sebe pravděpodobně dají čekat vzhledem k pomalému růstu a šíření rostlin. A pokud zde dojde ke zvýšení srážkového úhrnu, může být výsledný efekt dokonce obrácený oproti očekávání.
Článek je upravenou verzí textu publikovaného na webu Přírodovědecké fakulty Univerzity Karlovy.
Tak jako dnes uhánějí kamiony z jednoho konce Evropy na druhý, aby převezly zboží, v pravěku jejich úlohu plnili krajinou putující lidé – jednak sběrači různého materiálu, jednak skupinky lidí přenášející potřebné suroviny do domovských sídlišť. Na místě osad, vzniklých během tisíců let používání stezek, jsou dnes často velká města.
Nejsme schopni říci, kdy člověk na území dnešního Česka prošlapal první z těchto tras. Domníváme se však, že to bylo už nejméně před 30 000 lety. Vrcholila poslední doba ledová a na našem území žili lidé, známí jako lovci mamutů, resp. sobů.
Prostupnost tehdejší krajiny usnadňovaly vodní toky, proto právě ty hrály důležitou roli cestovních tepen a staly se rozhodujícím činitelem, usměrňujícím průběh suchozemské trasy. Pro průchod Moravou byly tehdy vůbec nejdůležitějšími toky ty, na něž od jihu navazovala Jantarová stezka. Z několika jejích variant se jako hlavní projevila dyjská, mířící pod Pálavské vrchy.
Na Moravě jsou další dvě důležitá místa. Prvním je Hulín, ležící u cesty přes Vlárský průsmyk na dnešní Slovensko. Trasa byla využívána patrně už od doby bronzové, přes dobu římskou (první desetiletí prvého století našeho letopočtu). Druhým důležitým místem je Přerov, už v dávné minulosti jediná příznivá trasa z Moravy na východ. V době Přemyslovců měl Přerov důležitou polohu na trase Praha – Krakov.
Od hlubokého pravěku sloužila jako spolehlivá trasa spojení Moravy a Čech jen jediná stará stezka vedoucí z okolí dnešních měst Staré Město a Moravská Třebová na současnou Litomyšl. Ve východní části na moravském území se trasa porůznu měnila, ale Litomyšl zůstávala hlavním centrem tohoto spojení.
Pro Čechy se stal velmi významným místem Všerubský průsmyk na našich jihozápadních hranicích. Šlo o stezku, užívanou už v mladší době kamenné k průniku do středu Čech. Později tuto cestu volili ti, kdo na naše území chtěli projít z Řezna (Regensburgu). Mnohem později, v době slovanské, trasa odklonem zahrnula dnešní Domažlice a odtud dále na Plzeň a středočeskou Prahu.
Jiná stará stezka zvaná Linecká vedla podél Vltavy, aby po rozdvojení v jižních Čechách dospěla k dnešnímu rakouskému Linci. Další spojení s Čechami umožňovaly stezky procházející průsmykem u Náchoda a vedoucí nyní do polského Kladska. V severní části Čech však bylo spojení mimo naše území nevalné. Což v jistém slova smyslu trvá dosud. Vždyť i dnes je problém dosáhnout dálničního spojení s Německem přes Krušné hory.
Krize vládne na východě Ukrajiny, ale dopadá na celou zemi. Lidé utíkají, z přímo ohrožených míst, ale i před chudobou. Do jiných krajů i zemí. Důsledky rusko-ukrajinského konfliktu na migraci, mimo jiné i do Česka, zkoumal sociální geograf Dušan Drbohlav z Přírodovědecké fakulty Univerzity Karlovy.
Utíkají obyvatelé Ukrajiny masově před válkou, anexí, bídou na Západ? Co ukázal váš výzkum?
Jedno se zdá být vysoce pravděpodobné: Žádné ohromné vlny útěků z východu na západ, z Ukrajiny do zemí EU, dnes nehrozí. Zatím ne. Nicméně lidé samozřejmě před válečným konfliktem prchají. Z Krymu se odstěhovali především příslušníci armády, část inteligence a krymští Tataři, nicméně „pouze“ v řádu tisíců osob. Masivnější odchod zažívá Donbas a východ Ukrajiny, domov opustily možná dva miliony lidí, kteří se cítili ohroženi na zdraví či na životě. Ale nemíří do EU, jen do sousedních regionů, nejdál do celé Ukrajiny, mnoho, přes sto tisíc, vnitřně vysídlených migrantů dnes žije například i v Kyjevě.
Západ je tedy pro ně vzdáleností a mentálně příliš daleko?
Lidé, kteří musí opustit domov, ale rádi by se vrátili, odcházejí nejčastěji a pokud možno do míst co nejbližších. Tak i lidé z Donbasu zatím zůstávají ve své zemi a čekají na vyústění situace. Navíc, východní část Ukrajiny v historii vždy migrovala do Ruska, nikoli na západ. Ekonomická krize a hlavně vojenský konflikt proud na východ samozřejmě oslabil, ale na západě tato populace nemá žádnou migrační historii, sociální vazby …
Jak se uprchlíkům z Donbasu v nových domovech daří?
Jejich integrace zdaleka neprobíhá bezproblémově. Jsou přijímáni, ale dostávají jen malou nebo žádnou finanční podporu, i humanitární pomoc je většinou málo dostupná, mají jen provizorní ubytování, jsou často diskriminováni na trhu práce, setkávají se rovněž s projevy xenofobie.
Pocit solidarity ve zbytku Ukrajiny nefunguje?
Lidé z ostatních – nevýchodních– regionů země se na ně dívají s odstupem. Říkají si, ať jdou do Ruska, když jsou z východu a vždy tam chodili, my s nimi nemáme co dělat. Navíc, jsou pro ně jakousi konkurencí, dalšími „krky“ v už tak bědném prostředí.
Jak vypadá situace ve zbytku Ukrajiny, který nebyl konfliktem přímo zasažen?
V celé zemi se velmi zhoršila ekonomická i sociální situace. Jen HDP na obyvatele spadl z roku 2013 na rok 2014 ze čtyř tisíc na tři tisíce dolarů, průměrná mzda je kolem 130 dolarů měsíčně, nefunguje zdravotní pojištění, sociální zajištění a vůbec stát jako takový; kvalita života je velmi nízká a stále se zhoršuje. Proto se i nepřímo postižená skupina v západní a střední části země dala trochu víc do pohybu, a to dle tradice a zvyklostí na západ. Ale znova opakuji, zatím to není nijak výrazné s výjimkou Polska, kam směřují poměrně vysoké počty ukrajinských migrantů.
Cesty ven mohou být legální i nelegální, jak se dostávají Ukrajinci ven?
Existují různé formy. Nejméně funguje žádost o azyl, respektive o mezinárodní ochranu, úspěšnost je minimální – Ukrajinci přece mají kam jít, v rámci své země. Přesto i v této kategorii narostl z roku 2014 na rok 2015 počet žadatelů v EU z 14 na 22 tisíc. Nedostanou-li tito lidé azyl, pak se uplatní  i nelegální migrace a neoprávněné ekonomické aktivity. Anebo do hry vstoupí země, která připraví programy, v rámci kterých jsou i poměrně velké počty akceptovány – tou zemí je Polsko.
Polsko je tedy vůči ukrajinským imigrantům přívětivější?
V Česku a Slovensku je politika v posledních čtyřech letech mimo jiné v důsledku ekonomické krize velmi restriktivní, pod heslem obrany vlastního trhu práce. Ale Polsko nezažilo během krize vážnější problémy, navíc ztratilo hodně vlastních obyvatel, kteří odešli pracovat do jiných zemí EU, zejména Velké Británie. Potřeba pracovní síly tedy byla veliká. Polsko proto připravilo dva programy: První – program krátkodobé pracovní cirkulační migrace nabídli šesti postsovětským zemím, přičemž ale například v roce 2015 bylo účastníků z Ukrajiny 98 procent, v  němž může příchozí velmi jednoduše získat práci a pracovat půl roku v jednom kalendářním roce. A druhý program byla tzv. „Karta Poláka“ –  kdy ti, kteří prokáží polský původ, mohou poměrně velmi snadno začít v Polsku studovat či pracovat.
Kolik lidí využilo těchto nabídek?
V prvním pololetí roku 2016 vydali zaměstnavatelé 614 tisíc povolení, do Polska tedy přišlo možná půl milionu lidí. A to je nejvíce cirkulačních migrantů na světě – výrazně více než mají například i Spojené státy. V  Polsku samozřejmě dlouhodobě působí i lidé, kteří se nikdy nezaregistrovali, pracují na černo nebo cestují na turistické vízum, tedy nesmí pracovat a pracují.
A jak je na tom Česko?
Naše vízová politika vůči Ukrajině je tristní – do vízového systému se vklínily mafiánské struktury, za vstup se platí úplatek tisíc euro, stát nebyl vůbec schopen to za dlouhá léta vyřešit. No a tak si lidé našli cestu oklikou – k přístupu do Česka se nově využívá polských víz. S polským vízem mohou jednoduše překročit česko-polskou hranici a pracovat u nás, byť neoprávněně. Lidé také přicházejí coby návštěva příbuzných, což dnes velmi usnadňují kontakty přes sociální sítě, jezdí tam, kde buď sami, nebo někdo z rodiny či známých již získal zkušenosti, kontakty, práci.
Směřují k nám mladí lidé na studia?
Mladí lidé z Ukrajiny samozřejmě vítají, že se češtinu naučí poměrně snadno a že pak mohou studovat český program zdarma. Na našich školách dnes máme asi 41 tisíc zahraničních studentů, z toho polovinu tvoří studenti ze Slovenska , a pak ponejvíce z dalších postkomunistických zemí, převážně z Ruska. V roce 2014 jich bylo 5 200 a z Ukrajiny 2 300.
Do jakých podmínek k nám lidé z Ukrajiny přicházejí? Pořád se mluví o mafiích, které je vydírají na ubytovnách, v pracovních agenturách…
Ten nejhrubší klientský systém, jehož součástí bylo okrádání a ohrožování na zdraví a možná i na životě lidí, kteří přijeli do cizí země, se odehrával zejména v devadesátých letech. Ukazuje se, že mnozí migranti jsou i dnes stále v područí agentur nebo zprostředkovatelů, ale už to není tak dramatické, situace se, zdá se, se v mnohém kultivovala.
Vraťme se na úplný začátek ukrajinské emigrace, ta začala po Velké říjnové socialistické revoluci?
Mnohem dřív, západ Ukrajiny má ohromnou migrační tradici. Ukrajinci velmi výrazně přispěli k proudu přistěhovalců do Nového světa, Kanady, USA. Se socialistickou revolucí samozřejmě přišla velká vlna emigrace, do Československa tehdy mířila hlavně intelektuální část obyvatelstva, a také se zde velmi dobře etablovala, vytvořila etnický spolkový život, existovaly tady ukrajinské školy, asociace, příchozí se integrovali velmi dobře a nemálo přispěli k budování československé společnosti. To souviselo i s tím, že Zakarpatská Ukrajina byla naší součástí.
A po válce?
Mnozí dopadli špatně, většinou byli odvlečeni zpátky do Sovětského svazu. Spolkový život skončil, zbylá ukrajinská komunita se asimilovala, její pospolitost skončila. Pak přichází vlna devadesátých let, rozpad SSSR, etablování Ukrajiny a s tím i vlna ekonomické migrace, mimochodem, která nebyla moc dobře přijímána tou starou asimilovanou ukrajinskou menšinou – ostatně, konflikty byly i mezi různými vlnami československých emigrantů – například v Rakousku – osmačtyřicátníci versus osmašedesátníci versus „porevoluční devadesátníci“.
Kolik Ukrajinců tedy vlastně u nás v současnosti žije a pracuje?
Asi sto tisíc Ukrajinců zde působí legálně, vybudovali si docela dobrou pozici, byť působí většinou v těch nejnižších profesích, na spodku společenské pyramidy a výše nestoupají. Sice máme nedostatek třeba lékařů, takže je tu volný prostor k zaplnění, ale pro Ukrajince je velmi obtížné vyšvihnout se do horních pater společnosti v intelektuálních segmentech.
Často se k nám vydá jen jeden člen rodiny a posílá peníze domů. Někdy nechávají muži doma rodinu, jindy ženy své děti. Ale už také vidíme matky, které si berou do Česka i své dítě….
Narazila jste na jev, který je již jednoznačný, podíl trvalých pobytů oproti dlouhodobým výrazně narůstá. Před deseti patnácti lety to byli klasičtí rozkročení, cirkulující migranti, jednou nohou tady, druhou tam, tady produkující a doma se reprodukující. Vytvářející si dvě identity, ale s ukrajinskou jako hlavní. Matka tady, dítě doma u babičky, nebo se rodiče u dětí střídali…bylo to složité dlouhodobé/trvalé provizorium. V současné době již téměř tři čtvrtiny Ukrajinců mají v Česku trvalý pobyt, to znamená, že se zde začínají usazovat. Pokud se tu jen trochu etablují, mají práci trvalejšího charakteru, tak se snaží zůstat tady.
A v tom jim český stát nebrání?
Jsou-li tu třeba už deset let a nemají žádný problém se státem, tak ne. Nechci říkat, že pálí mosty za svou ukrajinskou minulostí, ale usazují se zde. Není divu, vzhledem k tomu, že perspektiva zlepšení na Ukrajině se zdá být v nedohlednu. Naopak, zjistili jsme, že z Ukrajinců čiší pesimismus ohledně stavu země. Nepotismus, korupce, nefunkčnost státu, nebo spíše fungování skrze mafiánské struktury….lidé tam nemohou normálně, stabilně žít, a to je špatně.
Usazují-li se tu Ukrajinci trvale, jak na tom bude druhá generace? Dá se očekávat, že děti těchto příchozích už budou studovat, dostanou se společenský výš?
Pokud se ti lidé rozhodnou koncentrovat svou energii na budování budoucnosti tady, tak má podle mne ukrajinská skupina šanci fungovat jako Češi. U první generace ta cesta bude velmi komplikovaná, inženýr, který sem přišel pracovat jako zedník, se bude těžko dostávat ke svému oboru, ale další generaci bych viděl optimisticky.
A ti, co zůstávají rozkročeni?
Peníze, které posílají domů, jsou pro rodiny zatím jedinou nadějí na slušnější život. Tyto tzv. remitence používají na prosté živobytí, především na stravu, oblečení a také  na energie, to znamená nákup dřeva, zaplacení plynu, elektřiny, případně na zdravotní potřeby.
Ušetří i na dům?
Ve výzkumu před pěti, sedmi lety se ukázalo, že lidé, kteří žijí v trvalém provizoriu, touží postavit si doma dům, byť vědí, jak se jejich provizorium postupně stává trvalým, že jej nestaví pro sebe. Budují jej, protože si tím dokáží, že jejich mise byla úspěšná, protože se zvýší jejich prestiž. Tito lidé půl roku vydělávají peníze sezónními pracemi, pak se vrátí domů a dřou zase, s pomocí rodiny a přátel, na stavbě, pak zase odjedou…Nové domy zejí prázdnotou, protože nemá smysl se vrátit… Nicméně jde také o jakýsi symbolický projev sounáležitosti se svoji mateřskou zemí.
V poslední době jsme svědky toho, že mnozí Češi nejsou příliš naklonění cizincům, Jak přijímáme lidi z Ukrajiny?
Vůbec celá postsovětská imigrace není přijímána nijak dobře ve srovnání s jinými skupinami. Češi neumí odlišit ruskou populaci od ukrajinské. Tam, kde slyší jakýsi přízvuk, mimo jiné někteří Ukrajinci také mluví rusky, tak si hned udělají nedobrý obrázek. Své samozřejmě způsobil rok 1968, ale teď, po událostech na Ukrajině, došlo k dalšímu zhoršení pohledu na Rusko. A Ukrajinci se s tím bohužel svezou. Na druhou stranu si nyní český člověk uvědomuje, že ukrajinská migrace je mu mnohem bližší než ta z Blízkého východu nebo Afriky. To Ukrajincům v českých očích paradoxně pomohlo.
Přeci jen, už léta můžeme vidět, že příchozí z Ukrajiny opravdu pracují, na nezáviděníhodných místech za nevelké peníze, nejsou na dávkách…
Ano, i to Češi oceňují. Stejně jako u Vietnamců, kteří jsou pracovití, naplnili mezeru na trhu práce, lidé od nich nakupují, nekonkurují, nejsou zátěží pro systém, naopak vydělávají. Také u Ukrajinců naši lidé oceňují píli a pracovní zátěž. Druhou stranou věci je, že zaměstnavatelé, ale i třeba soukromníci, chalupáři je využívají, mnohdy zneužívají. Myslím, že z hlediska platů nebo pracovních podmínek se k nim nechováme korektně.
Aniž bych to chtěla přivolávat, pokud se konflikt mezi Ruskem a Ukrajinou více rozhoří, dá se očekávat, že se mírný příliv změní ve velký proud? A to nejen do Polska, ale i k nám?
To bychom patrně mohli očekávat. Mimochodem, musím v této souvislosti zmínit, že mezi Ukrajinci, kteří míří do Polska, Česka a Slovenska, je hodně mladých mužů. A jejich důvod není jen ekonomický – oni utíkají před vojenskou povinností. Z rozhovorů s nimi jasně vyplývá, že jsou velmi zdrceni konfliktem, ale nejsou ochotni se bojů účastnit a pokládat životy za zemi, která, teď to řeknu možná tvrdě, nefunguje jako země. Jejich národní hrdost jasně přebíjí marný pocit z dysfunkčnosti země, ekonomiky, politiky. Proč bych měl bojovat pro tuhle vládu, když mi není schopna zajistit slušný život?
Miniaturní výtah, nepatrná autíčka, tenoulinké umělé svaly. Nanostroje všeho druhu dnes vznikají v laboratořích na celém světě. Možnosti miniaturizace jsou nekonečně velké. Tři vědci, průkopníci, dnes dostali Nobelovu cenu za chemii. Jean-Pierre Sauvage, J. Fraser Stoddart a Bernard L. Feringa, kteří stvořili ty nejmenší myslitelné stroje.
Miniaturizace technologií umožnila revoluci vědy. Součástky velikosti mikrometru přinesly obrovský pokrok, ale pořád pro ně platí zákony makrosvěta. Další zmenšování přeneslo vědce do úplně jiné dimenze. Nanoroboti a molekulární stroje velikosti atomů a molekul daly nový rozměr chemii. Jejich využití ve vědě skýtá nekonečné možnosti, jmenujme například nové materiály nových vlastností, senzory, systémy uchování energie. Na využití nanostrojů s napětím čekáme i v medicíně, zde by otevřely zcela novou a významnou kapitolu léčení rakoviny a dalších smrtelných chorob. Nanotaxíky, které by dovezly lék přímo do nemocné buňky, nebo smrtící látku do buňky nádorové, jsou už dlouhou dobu snem lékařů a vědců.
ČTĚTE TAKÉ:  Josef Michl, Jaroslav Vacek: Molekulární stavebnice
První krok k molekulárnímu stroji učinil Francouz Jean-Pierre Sauvage, když v roce 1983 dokázal poručit dvěma kruhovým molekulám, aby se spojily do řetězu. Struktury nazvané katenany, obsahující alespoň dva kruhy propojené v řetěz ( lat. catena) jsou spojeny volnější mechanickou vazbou (nikoli pevnou kovaletntní) a mohou se tedy „na povel“ měnit a pohybovat vůči sobě. (Jak je k tomu Sauvage donutil, vidíme na obrázku.)
Po řetězech se Sauvage pustil do dalších kousků: začal si „hrát“ s uzly.
Druhý krok na poli molekulárních nanorobotů vykonal Skot Fraser Stoddart (nyní působí v USA). V roce 1991 vyvinul tzv. rotaxany. Molekulární „kroužek“ nasadil na „hřídel“ a ukázal, že jeho výtvor je schopný se otáčet. Na principu rotaxanů (kolo je latinsky rota a osa axis) pak postavil i miniaturní výtah, molekulární sval a počítačový čip.
Nizozemec Bernard Feringa má zase na kontě prvenství při vývoji molekulárního motoru. V roce 1999 sestrojil rotor, jehož lopatky se nepřetržitě otáčely ve stejném směru. A brzy následovalo i první nanoauto o čtyřech kolech. To vše viditelné jen elektronovým mikroskopem.
Základní myšlenky nanotechnologií zformuloval Richard P. Feynman (též nositel Nobelovy ceny za fyziku z roku 1959) ve svém vizionářském příspěvku There’s a Plenty of Room at the Bottom předneseném na kongresu American Physical Society v roce 1959. Tehdy inspiroval vědce, aby svou pozornost zaměřili na miniaturní struktury a dokonce i stroje, jejichž stavebními kameny budou jednotlivé atomy. Letošní laureáti jeho myšlenku do značné míry naplnili. Jejich molekulární systémy opustily statickou polohu a jsou schopné řízeného pohybu.
„Dnešní udělení Nobelovy ceny za výzkum molekulárních strojů je vyvrcholením dlouhodobého úsilí několika generací vědců,“ komentuje pro vesmir.cz profesor Martin Kotora z katedry organické chemie a radiochemie Přírodovědecké fakulty UK. „Prvními pionýry v této oblasti byli Donald Cram, Jean-Marie Lehn a Charles Pedersen, kteří za položení základů a rozvoj supramolekulární chemie dostali Nobelovu cenu v roce 1987. Letošní laureáti revolučním způsobem posunuli hranice této oblasti o několik úrovní dále. Výsledky jejich prací otevřely cestu k sestavování mnoha dalších pohyblivých prvků – jak jednoduchých strojů, jako jsou klouby, ložiska, táhla, páky, spínače sestávajících z relativně malých molekul, tak i komplexnějších systémů tvořených velkými molekulami složených ze stovek či tisíců atomů.“
Ačkoli vývoj nanostrojů rychle pokračuje, nobelovský výbor však připomíná: Je třeba si uvědomit, že se nacházíme ve fázi srovnatelné s rokem 1830. Tehdy se objevil první elektrický motor a lidé obdivovali, jak se ta kola pěkně točí. Nikdo tehdy nedokázal dohlédnout k pračkám, fénům, kuchyňským robotům, elektrickým vlakům. Co všechno nám přinesou v budoucnu molekulární stroje?
„Vývoj molekulárních strojů a podobných molekul zasahuje rozsáhle do mnoha dílčích oborů. Ve stejném duchu se předpokládá i jejich potenciální použití, jež zahrnuje prostor sahající od medicíny až po organickou elektroniku a počítačovou vědu,“ dodává profesor Kotora. „Další rozvoj v této oblasti bude zcela jistě záviset jak na fantazii, tak na invenci nastupující generace.“
Tři vědci, ocenění dnes Nobelovou cenou za fyziku svými objevy otevírají cestu k novým materiálům s nečekanými vlastnostmi. Oznámil to v odůvodnění ceny Stockholmský Karolinský institut.
Ve Spojených státech amerických žijící vědci David Thouless (polovina ceny), Duncan Haldane a Michael Kosterlitz (oba po čtvrtinách), se v minulosti zabývali procesy, kterými prochází každá látka při ohřívání nebo chladnutí. Teoretická studia zaměřili zejména na jevy, vznikající na povrchu nebo uvnitř extrémně tenkých vrstev, které mohou být považovány za dvourozměrné (zatímco fyzika běžně popisuje svět ve trojrozměrném prostoru délky, výšky a šířky). Fyzika, která se projevuje v těchto rovinných strukturách se od fyziky, jakou známe v reálném světě kolem sebe značně liší. Je značně ovlivňována zákony kvantové fyziky.
Královská švédská akademie věd
Zatímco v teplotách, jež běžně známe ze svého okolí je kvantová fyzika ukryta v mikroskopickém měřítku náhodných pohybů elementárních částic, v extrémně nízkých teplotách poblíž absolutní nuly (-273 stupňů Celsia) začíná být kvantová fyzika viditelná.
Při změnách teploty se jedno skupenství látky mění ve druhé. Změnám skupenství se říká fázové přechody. Dobře je známe u vody, kdy se ohříváním uspořádaných molekul ledu mění skupenství na chaoticky se pohybující kapalinu. Dalším zahříváním chaos vzroste do plynné fáze – páry.
Při tomto procesu je velice důležité, že vždy dochází ke změně některé z důležitých vlastností materiálu, jako jsou hustota, tepelná kapacita atp. V takových podmínkách vedle sebe v určitých podmínkách existují dva, někdy i tři fázové stavy současně. Při rychlé změně teploty (např. ochlazováním) je někdy možné tyto stavy „zakonzervovat“ a vytvořit materiály nových, nečekaných vlastností.
Při postupném ochlazování dochází materiály mění vlastnosti jiným způsobem. Například se snižuje elektrický odpor. V případě pevné látky vzniká supravodič. Z kapaliny se stává supratekutina, v níž se roztočený vír nikdy nezastaví. První, kdo systematicky studoval supratekutiny byl už v roce 1930 sovětský fyzik Petr Kapica (Nobelova cena za fyziku v reoce 1978).
Výzkumníci dlouho věřili, že teplotní výkyvy ničí všechno uspořádání hmoty dvojrozměrných vrstvách materiálu, a to i v blízkosti absolutní nuly. Počátkem roku 1970 se ale David Thouless a Michael Kosterlitz setkali v britském Birminghamu a později napadali do té doby platnou teorii. Tato spolupráce vyústila ve zcela nové chápání fázových přechodů a jeden z nejvýznamnějších objevů dvacátého století v teorii fyziky kondenzovaných látek. Jde o takzvaný přechod KT (Kosterlitz-Thoulessův přechod).
Ten se značně liší od běžných fázových přechodů, jaké známe v případě přechodů led-voda nebo voda-plyn. V topologickém fázovém přechodu hrají hlavní roli malé víry v plochém materiálu. Ty tvoří při velmi nízkých teplotách těsné dvojice. Když však teplota stoupá a nastane fázový přechod, víry se najednou rozpojí a „odplouvají“ v materiálu na vlastní cestu.
Úžasný důsledek této teorie spočívá v tom, že platí pro různé typy materiálů v malých rozměrech – KT přechod je pro ně univerzální. Metoda se stala užitečným nástrojem, využitelným nejen ve světě kondenzovaných látek, ale také v atomové fyzice nebo statistické mechanice. Platnost teorie se už navíc podařilo i experimentálně ověřit.
Experimentální vývoj nakonec ukázal, že pro celou řadu nových stavů hmoty neexistuje uspokojivé vysvětlení.
V roce 1980 proto David Thouless a Duncan Haldane představili novou převratnou práci, která zpochybnila dřívější teorie, mimo jiné kvantově mechanickou teorie pro určení, které materiály vedou elektřinu. To bylo velké překvapení. Do té doby platná teorie vznikla už padesát let předtím a věda ji považovala za plně dostačující. O ještě větší překvapení se postaral Thouless roku 1983 když prokázal, že nová teorie lépe vyhovuje v oblastech nízkých teplot a v silných magnetických polích. Zhruba ve stejné době dospěl ke stejným nečekaným závěrům také Duncan Haldane.
Tajemný fenomén, který David Thouless teoreticky popsal pomocí topologie, je takzvaný kvantový Hallův jev. Byl objeven v roce 1980 německým fyzikem Klausem von Klitzingem (Nobelova cena v roce 1985). Studoval tenké vodivé vrstvy mezi dvěma polovodiči, kde byly elektrony podchlazeny na teplotu jen o málo větší, než absolutní nula. Ty pak vystavil silnému magnetickému poli.
Stalo se však něco nečekaného. Když měnil magnetické pole, elektrická vodivost vrstvy se také měnila, ale nikoliv spojitě, nýbrž v krocích. Redukcí magnetického pole se elektrická vodivost nejprve zdvojnásobila, při další změně magnetického pole ztroj a pak zčtyřnásobila. Tyto celočíselné skoky nebylo možné vysvětlit v té době známými fyzikálními zákonitostmi. David Thouless však našel řešení této hádanky pomocí topologie.
Topologie je odvětví matematiky, popisující vlastnosti hmoty, které jsou nezávislé na změně jejího tvaru. Ať objekt protáhnete, zkroutíte nebo zdeformujete, výsledky jsou stejné. Z hlediska topologie proto patří koule a miska do stejné kategorie, neboť kulová hrouda se dá snadno proměnit na mísu. Jakmile se však objekt rozpadne, vztah přestává platit. Pneumatika se středovým otvorem a šálek kávy s otvorem v oušku tak patří do jiných kategorií. Topologické objekty tedy mohou obsahovat jeden, dva, tři nebo čtyři otvory, ale vždy musí jít o celé číslo. A jak se ukázalo, právě řečené je velmi užitečné při popisu elektrické vodivosti nalezené u kvantového Hallova jevu, která se rovněž mění pouze v krocích, které jsou přesnými násobky celých čísel.
Poznání tohoto jevu může velmi dobře odhalovat nové vlastnosti materiálů. V kvantové mechanice se totiž nelze podívat na stav jakéhokoliv jednotlivého elementu. Pokud ale sledujeme hromadné chování všech elementů v nějaké makroskopické vlastnosti, můžeme o vnitřní povaze struktury říci mnoho podstatného.
Ve zmíněném kvantovém Hallově jevu se elektrony pohybují relativně volně ve vrstvě mezi polovodiči a tvoří něco jako topologickou kvantovou tekutinu. Jak ale zjistit, že už tento jev nastal? Pouhým měřením jednotlivých elektronů bychom dosáhli stejného efektu, jako bychom chtěli sledováním atomů na povrchu šálku docílit zjištění, zda má šálek ucho a v něm otvor.
Změříme-li ale vodivost celé struktury, získáme obraz o kolektivním chování elektronů. A protože topologie říká, že se vodivost liší v krocích, získáme tak představu o kvantovém chování elektronů a tím i o přítomnosti oné kvantové tekutiny.
Dalším mezníkem v tomto příběhu byl rok 1988, kdy Duncan Haldane zjistili, že topologické kvantové tekutiny mohou vznikat v tenkých polovodičových vrstvách bez přítomnosti magnetického pole. Správnost tohoto teoretického předpokladu se podařilo experimentálně ověřit roku 2014 s použitím atomů, ochlazených téměř až na absolutní nulu.
Později vědci objevili několik dalších neočekávaných topologických stavů hmoty a to nejen v dvojrozměrných vrstvách, s nimiž pracovali ocenění vědci, ale rovněž v běžných trojrozměrných materiálech.
Ukazuje se, že topologické materiály budou užitečné pro nové generace elektroniky a supravodičů, nebo v budoucích kvantových počítačích. Současný výzkum jen odhaluje tajemství hmoty v exotických oblastech, objevených letošními laureáty Nobelovy ceny za fyziku.
Přemýšlejme o něm. Ukazuje nám mnohé z toho, co jsme potlačili a odmítáme přijmout. Nad fenoménem Donald Trump se zamýšlí jungovský analytik Vlado Šolc, žijící ve Spojených státech.
„Lidé, kteří jsou si sebou příliš jistí, jsou ve skutečnosti nejistí. Celý náš život je nejistý, pocit nejistoty je tedy blíže pravdě než iluze a klam jistoty. Z dlouhodobého hlediska ten, kdo je lépe přizpůsobený, přežije, a není to nafoukanec, jenž je vydán napospas nástrahám zvenčí i zevnitř,“ napsal Carl Gustav Jung.
V čem ve světle takového uvažování vězí tajemství úspěchu Donalda Trumpa, jeho rychlého vzestupu, výhry v republikanských primárkách?
Narcismus má v zásadě dva různé, ale vzájemně propletené kořeny. Buď je to rané trauma, nebo vysoká míra očekávání, nároků okolí.
U traumatu jde o intenzivní oslabování ega (já) bolestivými útoky. Pocity studu a nedostatečnosti, jež bolest produkují, vedou ke kompenzaci a vytvoření nezdravého obranného narcistního postoje, kdy já říká „já se nedám, jsem silnější a výjimečnější, než si myslíte. Ti, kdo mě měli ochránit, selhali, proto se musím spoléhat pouze na sebe sama.“ Přitom se však ztrácí i láska k bližnímu. Neschopnost milovat je totiž hlavním deficitem, jímž narcistní člověk trpí. Jelikož strádá nedostatkem hlubšího citu, čerpá jenom z představy já. Dalo by se říct, že si svůj cit formuje na základě svého obrazu…
Narcistní ekvilibrium, jak je nazvali Heinz Kohut a Otto F. Kernberg, je ve vyváženém stavu, když já balancuje mezi schopností ustoupit, vzdát se, útočit; uplatnit zdravou míru inferiority (méněcennosti, pokory) a grandiozity (velikášství, pychy). Zdravý narcismus vyvažuje přirozené pocity studu a malosti. Bez notné dávky grandiozity bychom nedokázali podstoupit riziko a překonávat běžné strasti života. Nedokázali bychom se účinně bránit legitimním nebezpečím, jež ohrožují naši integritu.
Když ale já ztratí kontakt s bolestí, propadne hypnóze vlastního obrazu, tak jako bájný Narcis, který obdivoval jen svůj vlastní obraz na vodní hladině.
Trauma zpravidla probouzí systém archetypálních (instinktivních) obran. Ty spočívají v tom, že vytvářejí kompenzační fantazie, jejíchž cílem je uchlácholit negativní traumatické vzpomínky. O archetypálních obranách mluvíme tehdy, vykazují-li typický vzorec (opakují se vždy a všude v podobném scénáři), evokují shodnou obraznost a vykazují velkou sílu. Akumulované trauma často vede k narcismu, který pak hledá zdroje moci pouze v obranách, s nimiž se já identifikovalo. Tím se vzdaluje zdravému potenciálu a odštěpuje (anglicky split-off) nechtěné pocity a obrazy ze svého zorného pole (do nevědomí).
Druhá forma narcismu pramení naopak z nedostatku nesnází, které přispívají k udržování narcistního ekvilibria (rovnováhy) a budování obran, tj. odolnosti vůči nepříznivým podmínkám (angl. resilience). Je výsledkem nezdravého nafouknutí (inflace) já přemírou idealizací takříkajíc „zvenčí“. Já si nevybuduje své obrany v reálném světě, protože je rozmazlováno: udržováno ve „zlaté kleci“. Jinak řečeno i běžné nesnáze jsou pociťovány jako velice bolestivé, protože já zůstává ve stavu infantilní citlivosti. Siddharta Guatama, jenž se později stal Buddhou, jednoho dne opouští své dokonalé království a je konfrontován s utrpením, chorobami, stářím a smrtí. Na jeho příběh můžeme nahlížet tak, že ukazuje, jak důležité jsou pro zdravý vývoj integrovat negativní, „temné“ aspekty života.
Výše zmíněný druh narcismu vzniká, když rodiče kladou na dítě neustále vysoké nároky a očekávání, že bude stejně chytré, bohaté a vzdělané jako táta nebo máma. Já je pod neustálým tlakem kritiky, buď velice explicitní, nebo vznikající jako pocit a výsledek nevyřčeného tlaku. Grandiozita je živena neustálým poukazováním na výjimečnost, podporována snadnou dostupností všeho, co si dítě vyžádá. Já strádá nedostatkem opravdové lásky a obrátí se „autoeroticky“ k sobě samému, respektive k ideální masce, za kterou se skrývá.
Nedostatek nesnází tak postupně formuje falešný ideál, který opovrhuje slabostí. Paradoxně se jí ale nesmírně bojí. Slabost je vnímána jako velice ohrožující pro „dokonalou“ osobnost, která si tuto slabost za žádných okolností nemůže přiznat. Co se ale stane s pocity studu a nedostatečnosti, které jsou nevyhnutelné? Jsou vlastním já kritizovány, opovrhovány, snižovány, a tak postupně vytlačovány do nevědomí. Neuróza, říká Jung, je stále náhražka za legitimní utrpení.
Takto vzniká narcistní osobnost, jež ztratila vědomý kontakt se svým studem a méněcenností. Na povrchu velice silná, uvnitř ale překypující úzkostí a strachem. Nežádoucím strachem. Jak se ale zbaví této úzkosti, jejíž intenzita je přímo úměrná tlaku potlačení? Projekcí na vhodný objekt! Již se nemusím bát stínu svého já, protože jsem našel viníka mých problémů ve vnějším světě. Ať jsou to Židé, Romové nebo muslimové… Náboženské války se od věků vedou ve jménu dokonalého božství a proti „zlu“, jež nepřítel ztělesňuje.
Nevědomí produkuje náboženský dualismus. Jestliže se obsahy a energie zcela „odtrhnou“ od vědomé kontroly, sestoupí na úroveň kolektivního nevědomí a vyprodukují, resp. vyprovokují mytologický obraz, v němž stojí proti sobě dobro a zlo. Já se identifikuje s hrdinou spásy, spasitelem, a „temné“ emoce jsou vymrštěny ven.
Dochází k zjednodušení a černobílému vidění světa. Emoce naberou syrových, nízkých rozměrů. Zlost a strach se vyjadřují lehce, protože jsou jednoduché a „oprávněné“. Dilema, jež pramení z komplexnosti emocí a morálního vhledu, odpadá. Jde o hru, kde vítěz bere všechno, s poraženým není soucitu. Není moc prostoru pro kompromis, empatii či hlubší uvažování…
Donald Trump hraje přesně tuto hru. Osobně jej neznám, ale pokud bych měl diagnostikovat osobnost, již Trump prezentuje v médiích a jež je známa z dostupných zdrojů, včetně mnoha psychologických studií, našel bych v ní výrazné prvky antisociální, hraniční, histriónské a narcistní, jež se navzájem prolínají. Co si pod tím představit?
Histriónské aspekty: teatrálnost, hraní na city, mučednictví, sebestřednost, citová plochost.
Antisociální prvky: zlost, výbušnost, egoismus, nedostatek empatie a ohledu na ostatní.
Narcistní prvky: pocit výjimečnosti, speciálních nároků a „oprávnění“; namyšlenost, sebeobdiv, opovrhování ostatními, neschopnost kompromisu, neschopnost prohrát, neschopnost blízkosti, autoritářství, pomstychtivost a náchylnost k hněvu; takové osobnosti nedokáží odpouštět a zranění si v sobě dlouho nesou.
Hraniční prvky: nestabilní sebeobraz, emocionální nevyváženost, manipulativnost, přehnané riskování, černobílé vidění světa, defenzivnost atd. (Původně zahrnoval narcismus mnoho z těchto rysů, až později byly kategorizovány více specificky.)
Osobnost s převahou těchto rysů klasifikujeme jako impulsivní poruchu osobnosti (klastr Bporuchy osobnosti). Představuje vlastně zaseknutí na různých úrovních dětského vývoje já.
Za poruchu je považujeme tehdy, jestliže překročí rámec normálního a funkčního užití, tedy jsou-li užívány příliš často a v míře, která neprodukuje řešení, ale pokračování konfliktu.
Zdroje blízké Trumpovi uvádějí, že se rozhodl kandidovat na prezidenta v 2011 po White House Correspondents’ Association Dinner, kdy na jeho účet dělal vtípky Obama. Autor Trumpovy biografie tvrdí, že Trump neumí prohrávat a neodpouští. To opět ukazuje na tzv. typické narcistní zranění, které  „krvácí” velice dlouho. Jeho cílem je pomsta a zřetel čistě osobní.
Pro účely této analýzy není důležité, zda Trump opravdu trpí výše zmíněnou poruchou osobnosti, nebo ne, protože se zaměřuji na to, jaké procesy momentálně v americkém předvolebním boji zrcadlí. Neboli – Trump účelově umožňuje ožít narcistnímu komplexu americké psyché. Týká se to vlastně nás všech, spolu s Trumpem se díváme do zrcadla. Psychologové diskutují, zda je Trumpova kampaň vykalkulovanou strategií, nebo zda je tento muž v kampani prostě jen sám sebou. Osobně se domnívám, že jde o kombinaci obojího. Trump je obrazem i odrazem své politiky.
„Nikdo nezná systém lépe než já, proto jen já sám ho můžu napravit.”  Donald Trump
Když sledujeme jeho projevy, vidíme, jak se nechává unášet vlastními „intuitivními“ nápady, jež vyburcují dav, který mu na oplátku zrcadlí jeho velikost. Dalo by se říci, že se otevírá archetypálnímu proudu amerického narcismu (podobně jako je Putin objektem projekce Velkého Ruska), a tím se jím reflexně pro dav sám stává. Hraje roli, již od něj dav očekává, a vzájemně se hecují k překročení hranic různých tabu.
Trump říká věci, které si dosud žádný kandidát na prezidenta nedovolil. Že by klidně použil jaderné zbraně, nebo naznačí, že nechává na NRI association (Národní asociace pro zbraně), aby se vypořádala s Hillary. Hraje si se slovíčky jako komik, ve dvojsmyslnosti je ale většinou agrese a důraz na nadřazenost. Podsouvá obraz silné a imperiální Ameriky. Je o něm známo, že po večerech četl Hitlerův Mein Kampf dávno před kandidaturou na prezidenta.
Trump mistrně využívá manipulace, která v minulosti pomohla k moci diktátorům. Využívá mýtický obraz zkázy a následného spasení. Snaží se vytvořit pocit ohrožení a pohromy. Představuje současný stav Ameriky jako zoufale zkorumpovaný, před apokalypsou. Pak odhalí nepřítele: jsou jimi černoši, Mexičani a muslimové, Čína. Nakonec nabídne pocit velikosti a moci: guruovsky prohlásí, že on sám tento úpadek dokáže zvrátit a s triumfálním patosem vytasí pár prázdných sloganu typu „čeho dost, toho dost“ nebo „jedině se mnou budete v bezpečí“. Trump je sám v zajetí archetypu spasitele, jež slibuje radikální změnu stávajícího řádu. To dělá do jisté míry každý kandidát na prezidenta, od Trumpa ale neslyšíme žádné konkrétní návrhy, zůstavá pouze u strašení a sloganů. Neustále vytváří napětí. Jeho oblíbenou větou je: „Pozor, něco se děje. Nevím co, ale říkám vám, něco se děje!”
Trump se vůbec netrápí tím, že nemá detailní předvolební program. Postavil svou kampaň na charismatu a emocích. Jako šaman čte bouřlivé nevědomé pochody davu a burcuje k jejich zrcadlení. Říká to, co si mnoho jeho příznivců tajně myslí, ale zároveň přitahuje i projekce těch, kteří ho nenávidí, a umožňuje jim, aby ho démonizovali. Osvobozuje dav od civilizačního požadavku držet všechny „politicky korektní“ postoje úzkostně pod kontrolou.
Legitimizuje tak vlastně narcistní nevědomé impulsy, které až do teď držela pod kontrolou energie, již Řekové nazývali Aidós, bohyně cudnosti. Šovinismus, rasismus, nacionalismus, konspirační teorie a vulgárnost si najednou našly jednoduchý průchod na světlo světa. Být narcistou již není neřestí, ale ctností. Archetyp amerického Narcise našel svou cestu ven. Není náhoda, že se fenomén Trump objevil právě ve Spojených státech, zemi, kde komerce vede před vzdělaností. Lidé, kteří nejsou příliš „kovaní“ ve filtrování informací, jsou obzvlášť náchylní ke konspiračním teoriím, jež Trumpův tábor rád rozsévá. Nejsou to jen média, ale i politici a kněží, kteří šíří nepravdivé informace démonizující muslimy, gaye a podobně.
Chris Hedges, ve své knize Empire of Illusion říká: „Kultura, jíž dominují obrazy a slogany, svádí ty, kteří jsou sice gramotní, ale dělají rozhodnutí nečíst. Propaganda se stala náhražkou za ideje a ideály. Poznání je mylně považováno za to, jak se máme cítit. Komerční značky jsou považovány za výraz individuality (…) Ti, již jsou obrazy chyceni, volí na základě toho, jaký pocit jim ten-který kandidát navodí. Volí slogany a úsměvy, domnělou upřímnost a atraktivitu zároveň s precizně vypracovanou osobní historii kandidáta…Na pravdě nezáleží. Ti, kteří uspějí v politice, tak jako ve většině této kultury, jsou ti, kteří vytvoří nejvíce přesvědčivě fantazie.“
Pro mnoho lidí Trump znamená nesmírnou úlevu. Všechno to, co se říkalo jen v kruhu blízkých a za zavřenými dveřmi, je najednou na televizních obrazovkách. Říká to člověk, který je bohatý a vlivný, dokonce může být i prezidentem! Být vzdělaný a snažit se najít smysl ve všech těch složitých informacích a názorových proudech se najednou jeví jako zbytečné. To je osvobozující pocit, jehož sílu neradno podceňovat. Nevědomí resp. nevědomost je jako opium.
Trump otevírá Pandořinu skříňku temných emocí a ospravedlňuje jejich vyjádření. Dokáže se naladit na vlnu nevědomého strachu, který v Americe (už ne tak) tiše doutná. Přichází právě ve chvíli hlubokého přerodu, který s sebou přináší chaos. Mnozí nevědomě inklinuji k chaosu, protože cítí, že je v něm potenciál změny. Vyhrocené emoce k tomu patří. Mnoho mužů přišlo o práci v průmyslové výrobě, nedokázali se rekvalifikovat a vzdělat. To je velice ponižující. Co bude dál? Tady vidíme strach bílé maskulinní, patriarchální síly, která se cítí ohrožena.
Tradiční republikánské hodnoty jsou pomalu, ale jistě rozpouštěny v liberálnějších postojích většiny. Amerika (to platí také pro západní Evropu) se mění, a to dost rychle: mileniálové hledají duchovnost a opouštějí tradiční náboženské instituce, role otce jako ochránce a „hlavy“ slábne, sílí ženská emancipace, emancipace černochů (již výrazně posílil Obama), hispanizace, sexuální tolerance, slábne i vliv korporací , jež představují tradiční patriarchální moc. Idea supervelmoci se hroutí a Amerika si pomalu zvyká na to, že se stává rovnou součástí celku, a nikoli nadřazeným vládcem světa, jak mnozí věří.
Mnoho republikánů právě toto vnímá jako velice ohrožující. Nejen republikánů, kteří věřili v mytický, tzv. americký sen o nekonečných možnostech a ekonomickém růstu. Mytologie popkultury nafoukla očekávání do nebes. Všichni najednou vidí, že se nestali milionáři, a bojí se, aby nepřišli o to, co mají.
Pak přichází muž „s velkým penisem“, jak se sám chlubí, „miliardář“, jenž má ve své věži zlatý záchod, střídá krásné manželky a říká lidem, že i oni mohou mít vše. Skrze identifikaci si mohou snít svůj velký sen. Trump máloco skutečně podrobně vysvětluje, jeho kampaň je založena hlavně na implicitních postojích s náznaky rasismu, nadřazenosti bílé rasy a podobně. Jsou to postoje, o kterých se dá těžko veřejně mluvit, poněvadž jsou založeny více na emocích než na racionálně odůvodnitelných názorech.
Trump přináší zdánlivá řešení, která přeložena do psychologického jazyka říkají: „Nebudeme držet na uzdě své pocity méněcennosti a ohrožení, ale dáme jim volný průchod, vyhrajeme.“ Řešení nejsou praktická, pouze emocionální.
Trump, „mesiáš“ této změny, vlastně umožňuje svým stoupencům projikovat na něj jejich vlastní nevědomí. Dokáže se na tyto nevědomé vlny lehce naladit. Je jako šprýmař (trickster), který vám nabídne přesně ten pocit, který právě cítíte. Nesoudí vás, jenom odměňuje svým snem, že budete zase veliký (great again.) Sám se jím nechává zrcadlit a vést. Trump je produktem této nevědomé energie a zároveň jejím katalyzátorem. Archetyp, jež probudil, sahá hluboko. Je zarážející, kolik lidi napříč socioekonomickými vrstvami propadlo jeho charismatu.
Jeho fenomén vedl k rozkolu republikánské strany a pravděpodobně povede k jejímu zániku v podobě, jak ji známe dnes. Tak jako si Narcis vzal život, tak i tato strana a s ní narcistní obraz americké psyché budou muset zemřít rukou své Nemesis, kterou na sebe bezděčně přivolali. V případě, že Trump promění své, zatím stále ještě relativně nízké šance stát se prezidentem, bude mít tento přerod bolestivý dopad nejenom na Američany, ale vlastně na celý svět, který napjatě čeká, s jakým to archetypem bude mít co do činění.
Nahmyas, A.: A Tale of Two Societies, The American Spectator, 2015.
Cruiz et al.: A Clear and Present Danger: Narcissism in the Era of Donald Trump, Chiron, 2016.
Meade M.: The Threat Of Tyranny, Huffington Post, 2016.
McAdams, D. P.: The Mind of Donuld Trump, 2016.
Singer, T.: If Donald Trump Had a Selfie Stick, We’d All Be in the Picture, Moyers & Co., 2016.
Hedges, Ch.: Empire of Illusion: The End of Literacy and the Triumph of Spectacle, Nation Books, 2014.
Hamblin, J.: Donald Trump: Sociopath?, The Atlantic, 2016.
http://ashevillejungcenter.org/election2016/viewing-portal/
Kimmel, M.: Angry White Men: American Masculinity at the End of an Era, 2016.
Barns & Nobels, Kernberg, O.: Borderline Conditions and Pathological Narcissism (The Master Work Series), Amazon Kindle, 1995.
Článek byl převzat ze serveru Psychologie.cz a upraven.
Narůstající popularita práškových náhražek stravy známých jako Soylent už druhým rokem živí stránky lifestyle magazínů, food blogů, sociálních sítí i technologických periodik typu Wired.
Idea Soylentu – nutričního prášku obsahujícího vše, co by měl člověk denně zkonzumovat, aby zůstal živý a z dietárního hlediska zdravý – vznikla v roce 2013 v hlavě softwarového inženýra Roberta Rhineharta. Na svém blogu, příznačně pojmenovaném Mostly Harmless (Převážně něškodné), Rhinhehart popsal svou vizi o zastaralosti jídla a s ním spojených praktik, které jsou často škodlivé jak pro zdraví člověka (např. obezita, diabetes, srdeční choroby), tak zdraví planety (např. ekologická náročnost globální produkce a distribuce potravin a zpracovávání potravinového odpadu).1)
Namísto každodenního morálního, finančního i fyzického boje s obstaráváním potravy, který jakožto mladý a časově vytížený velkoměšťák zažíval, rozhodl se Rhinehart přistoupit k problému utilitárně: své tělo začal napájet hmotou, která by mu dle dostupných nutričních tabulek měla dodat vše, co potřebuje, a ani o kalorii navíc. Jeho cílem bylo vytvořit potravinový produkt, který by byl nutričně vyvážený, oproštěný od nežádoucích ingrediencí, ekologicky a ekonomicky nenáročný na výrobu, a jednoduchý na přípravu i konzumaci.
Spolu se svou vizí nutričně optimalizované potraviny budoucnosti, zaštítěnou sloganem „Soylent – Free Your Body“, publikoval Rhinehart i výsledky svého třicetidenního experimentu, ve kterém kromě podomácku vyrobeného DIY (Do-It-Yourself) nutričního prášku rozmixovaného s vodou nepozřel jediné sousto jídla. Jeho výsledky byly veskrze pozitivní: zaznamenal výrazné zlepšení svého zdravotního stavu (např. snížení tělesné váhy, lepší zažívání i kvalita pleti či vlasů), schopnosti organizovat svůj běžný harmonogram (např. více času na práci, četbu a sport), ale i snížení ekonomických a ekologických nároků na svůj každodenní provoz (např. méně vyprodukovaných odpadků, nižší měsíční útrata za stravu).
S odkazem na filosofii transhumanismu a futurologické myslitele, jako byl Buckminster Fuller, začal Rhinehart fantazírovat o tom, že lidské tělo funguje podobně jako stroj: vše, co potřebujeme k jeho správě, jsou přesná data přetavená do kvantitativně precizního nutričního paliva, nikoliv nekonečné spekulace o tom, jestli je jablko s nálepkou bio lepší než to bez nálepky. Tím se však nesnažil říct, že na jablka a jejich sladkou chuť bychom měli zcela zapomenout, a spekuloval o tom, že konzumace jídla by měla být občasná, rekreační aktivita: „Jako chodit do kina – tam se vám také nechce třikrát denně.“2)
Rhinehart na svém blogu publikoval i kompletní složení svého práškového prototypu (převážně ovesná mouka, maltodextrin, rýžový protein, slunečnicový a rybí olej a mix mikronutrientů) 3) a v duchu open source etiky (tj. otevřené licence a volně dostupného „zdrojového kódu“) vyzval návštěvníky, aby se do vývoje Soylentu sami aktivně zapojili.
To se skutečně stalo a Rhinehartova otevřenost i nekritické nadšení dokázaly přitáhnout výraznou pozornost veřejnosti. Kromě vlny negativních reakcí zpochybňujících jeho mentální integritu či upomínek na dystopický film Soylent Green a slavný výkřik Charletona Hestona: „Soylent Green is made of people,“ se objevila i řada zájemců, kteří o konceptu Soylentu a jeho nutričních, společenských i politických aspektech začali seriózně diskutovat. Zakrátko spuštěná crowdfundingová kampaň byla nad očekávání úspěšná a sesbírané 3 miliony dolarů Rhinehartovi umožnily usídlit se v Silicon Valley a pod hlavičkou nově založeného start-up podniku Rosa Labs začít vyrábět ve velkém (viz www.soylent.com).
Kromě toho, že se pro výrobu Soylentu podařilo zajistit schválení amerického Úřadu pro kontrolu potravin a léčiv (FDA), získala Rosa Labs dalších 20 milionů dolarů od proslulých investorů jako Andreessen Horowitz či Lerer Ventures. Od původní verze Soylent 1.0, zbastlené v Rhinehartově kuchyni, tak receptura prošla mnoha úpravami, s poslední práškovou verzí Soylent 1.6 (červen 2016) a již předmíchaným „ready-to-drink“ produktem Soylent 2.0 (září 2015). Esenciálním hybatelem tohoto vývoje však byla kromě kapitálu mecenášů a finanční crowdfundingové podpory také aktivní online komunita uživatelů, která se kolem myšlenky Soylentu postupně začala formovat.
Vzhledem k výraznému převisu poptávky nad nabídkou a dlouhým čekacím dobám na dodání prvních Soylent objednávek se řada nedočkavců rozhodla vzít Rhinehartovu myšlenku „open source jídla“ doslova a dle jeho vzoru si začala míchat vlastní, podomácku vyrobené DIY prášky. Na portálu diy.soylent.com, založeném nadšeným fanouškem Nickem Pouldenem, postupně začala přibývat řada receptů komponovaných dle osobních potřeb jejich tvůrců – např. nízkosacharidové Soylent verze pro diabetiky, bezlaktózové pro vegany, bezlepkové pro alergiky, ale např. i práškové mixy z košer ingrediencí. V současné době je v DIY databázi uveřejněno přes 6000 receptů vytvořených a sdílených uživateli z více než 72 zemí světa. Mnoho z nich posléze začalo své DIY produkty vyrábět ve velkém a po vzoru Rosa Labs si založilo vlastní práškové byznysy – komerčně dostupné alternativy jako Joylent, Mana nebo Nutrilent se začaly objevovat všude po světě.
Globální trh s práškovými potravinami se stále rozrůstá, v současnosti na něm působí asi šedesát na sobě nezávislých výrobců lokalizovaných primárně v Severní Americe a Evropě, ale nově také v Kanadě, Austrálii a Číně (pravidelně aktualizovaný seznam výrobců dostupný na www.blendrunner.com). Z původně nadšeneckého projektu mladého Američana se tak stal globální byznys s ročním obratem odhadovaným na 82 až 109 milionů dolarů a soylentová komunita čítající cca 200 tisíc pravidelných uživatelů se začala diverzifikovat: 4)Kromě Rhineharta a konzumentů jeho originálního Soylentu přibyli producenti a odběratelé komerčních alternativ; zároveň se stále drží silná skupina „DIYers“, kteří si své vlastní prášky sveřepě bastlí doma v kuchyni.
Vzhledem k tomu, že se pro Soylent a jemu podobné práškové náhražky stravy doposud neujalo žádné jednotné označení, začaly být tyto produkty nazývány souhrnně jako „soylent“ s malým počátečním písmenem. 5)
Komunita soylentářů se proměnila i z demografického hlediska: Zatímco v počátcích idea práškové stravy lákala hlavně technologické nadšence, geeky a různé experimentátory, kteří mluvili o revoluci a nutriční prášky chápali jako kompletní náhražku stravy, dnes je soylent využíván také sportovci, cestovateli, alergiky, šetřivými studenty nebo pracovně vytíženými „bílými límečky“, a to převážně jako nutriční základ k pokrytí 1-2 jídel denně.
Transhumanistická vize nutriční revoluce a kompletního opuštění tradičního konceptu jídla či naopak dystopická proroctví o smrti gastronomie se tak nenaplnila a dle dostupných sociologických průzkumů se zřejmě ani naplňovat nebude. 6)
Většina uživatelů soylentu se vzhledem k novátorskému charakteru práškové diety 7) začala pravidelně scházet online a vyměňovat si zkušenosti s její konzumací, ale také témata spojená se stávajícími nutričními trendy, vědeckými objevy a politikou. Pro tyto účely doposud kromě DIY soylent portálu, určeného primárně k „open source“ vývoji receptů, vznikla dvě hlavní diskusní fóra.
Zatímco oficiální Soylent Discourse založila firma Rosa Labs primárně k diskusím o oficiálním Soylent produktu, skupina zformovaná na sociální síti Reddit je spravována nezávisle na konkrétním výrobci, a diskuse by tedy měly mít širší záběr. Na obou fórech se uživatelé – z velké části nadšenci a laici v oblasti nutriční vědy (neboli tzv. nutrition hobbyists) – snaží společnými silami podpořit vývoj soylent diety. Ti zapálenější pak kromě vlastních zkušeností sdílejí i vlastní biometrická data, tedy například výsledky krevních testů před a po konzumaci soylentu, tabulky se záznamy změny tělesné váhy, hladiny cukru v krvi, kvality stolice, spánku, i nálady, ale i výsledky rozborů své DNA. Své datové záznamy pak kategorizují, kvantifikují a spolu s ostatními členy online komunity se v nich snaží najít pravidelnosti, odchylky a možné souvislosti se složením jejich soylentu.
Tento crowdsourcing osobních biodat a nutričních informací je využíván nejen k potvrzování různých hypotéz o funkci práškové stravy a vytváření argumentace proč ji (ne)konzumovat, ale i ke zpětnému vylepšování soylent receptů. Uživatelé se navzájem mohou poučit ze svých úspěchů i pochybení: Pokud někdo reportuje například zvýšený krevní tlak, slabost nebo psychickou nepohodu po přidání určité ingredience, může tato informace fungovat jako vodítko pro ostatní.
Kromě toho však tento otevřený přístup skýtá i jistá rizika z hlediska datové bezpečnosti a ochrany osobních údajů. Vzhledem k tomu, že jsou všechny tři online platformy, tj. DIY soylent, Soylent Discourse i Reddit, veřejně přístupné, může se k tabulkám s biometrickými daty dostat kdokoli. Bez jakéhokoliv zájmu rozvádět zde konspirační teorie se nabízí celá řada možných scénářů, jak by tato data mohla být zneužita třetími stranami. Jak by se například stavěli zaměstnavatelé nebo pojišťovny k problematickým výsledkům krevních testů uchazečů o práci či pojištění? Jak by reflektovali zvýšenou pravděpodobnost rozvoje rakovinového bujení indikovanou ve sdílených výsledcích DNA testů, nebo příznaky deprese ve sdílených tabulkách zachycujících uživatelovu každodenní náladu a kvalitu spánku?
Soylent komunita tímto abivalentním přístupem ke sdílení osobních (bio)dat navazuje na trend tzv. self-trackingu provozovaný lidmi kolem komunity Quantified Self, kteří pomocí osobních sledovacích zařízení neboli tzv. trackerů (např. FitBit, Apple Watch) monitorují, kvantifikují a archivují své každodenní aktivity a související metabolické pochody. Dle získaných výsledků pak experimentují s úpravou osobního jídelníčku i plánováním každodenního harmonogramu (tj. kdy nejlépe vstávat, chodit spát, sportovat atd.).
Soylent recepty „metabolicky designované“ podle self-tracking dat jsou příkladem tzv. personalizovaných diet, které si lidé šijí přímo na míru na základě konkrétně zvolených kritérií: Kromě úpravy příjmu kalorií na základě self-trackingu denních aktivit se v posledních několika letech objevují i tzv. nutrigenomické diety sestované dle strávníkovy DNA 8) nebo tzv. mikrobiomové diet, 9) založené na příjmu potravin upravujících strukturu strávníkova střevního mikrobiomu, tj. bakteriálního osídlení střeva (profil mikrobiomální struktury je možné získat např. přes službu uBiome na základě odeslaného vzorku slin či stolice). Někteří soylent nadšenci do svých receptů v duchu transhumanistické touhy po sebe-vylepšování přidávají i tzv. nootropika neboli „chytré drogy“, které dokážou rozšířit stav uživatelova vědomí.
Spíše než dietu jako takovou však soylent představuje formální nástroj pro matematicky přesné zhmotnění různých již existujících dietárních filosofií a přístupů. Jako práškové „nutriční puzzle“ totiž soylent sestavování receptu na míru značně usnadňuje – např. díky jednoduché možnosti kompletně vyloučit různé alergeny, ale i celé skupiny makronutrientů.
Otázkou samozřejmě je, proč to tito lidé dělají – není jednodušší jíst prostě to, co je zrovna sezónně a lokálně dostupné a řídit se starým známým pravidlem „všeho s mírou“? Jedním z často skloňovaných důvodů je stoupající nedůvěra veřejnosti v oficiální dietární doporučení a regulace, která jsou často chápána jako zkreslená a ovlivněná průmyslovou lobby i korupcí příslušných státních orgánů. Nadšenecké iniciativy typu soylent jsou v tomto smyslu indikátorem rostoucí potřeby občanů-laiků nahlédnout „pod pokličku“ expertních systémů průmyslu, vědy a politiky, které mají formální moc určovat, co je zdravé.
Uživatelé online soylent fór často zmiňují svou nedůvěru v kvalitu produktů dostupných v regálech supermarketů, ale i skepsi vůči novým dietárním trendům pravidelně propagovaným v populárních médiích. Podobně jako kdysi Rhinehart spoléhají tito experimentátoři na přesná data a kvantitativně podložené argumenty – názory typu „jablko je zdravé, protože je z přírody“ zkrátka neobstojí. Kolik gramů cukru to jablko má? Kolik pesticidů bylo použito na jeho výrobu? A kdo vlastně říká, že je zdravé – dietologové, populární food celebrity, zemědělské firmy, ministr zdravotnictví, vědci? Kdo na tom má jaký zájem a kdo koho platí? Jinými slovy, co se nedá přesně změřit a spočítat, je pro mnoho soylentářů nedostatečné a nedůvěryhodné.
Požadavek na nutriční přesnost a jasná kvantifikovatelná data při posuzování kvality potravin nutně upozaďuje kritérium chuti, která se dá měřit pouze subjektivně a kvantifikuje se těžko. Mnoho soylentářů se tak často spokojí s tím, když jsou jejich práškové směsi z chuťového hlediska „přijatelné“. Rozmanitost chuťových, ale i čichových, vizuálních a taktilních vjemů typicky zažívaných při konzumaci jídla je dobrovolně podřízena nabytému pocitu kontroly nad jeho nutričním obsahem. Skrze tento extrémní nutriční utilitarismus soylent zprostředkovává určitý pocit puristického bezpečí, a vlastně se tak stává obdobou dětského sunaru pro dospělé. To je o to více paradoxní, vezmeme-li v úvahu, že převážná část soylent konzumentů se rekrutuje ze sociální skupiny, která netrpí limitovaným (finančním či geografickým) přístupem ke zdroji pestré stravy.
Jakkoliv radikálně a pro mnohé jistě i dystopicky může tato dobrovolná dietární akseze působit, nejedná se o zcela neběžnou záležitost. Obdobnou strategii v posledních letech volí stále více lidí, často právě proto, aby nabyli pocitu lepší kontroly nad tím, co vpraví do svého těla, a vyvarovali se všech „špatných“ substancí. Ponětí o tom, co je dobré či špatné se přitom rozmělňuje v rostoucím množství různých dietárních směrů a názorů, varovných zpráv o zhoubných dopadech různých aditiv, a na to reagující záplavou „zaručeně zdravých“ extrémních diet typu paleo, raw, nebo keto. 10)
Vincent-Wayne Mitchell et al. (2005) v kontextu tohoto informačního zahlcení přichází s označením „overload confusion“, tedy rostoucím zmatkem nad tím, co (ne)jíst, který může přerůst až v jakýsi pocit strachu z jídla. 11) Zmíněné restriktivní diety jsou v tomto smyslu preventivní snahou o zamezení kontaminace vlastního těla nežádoucími látkami, jako například konzervanty, pesticidy či GMO. Norah McKendric (2010) fenomén jídla jakožto zdroje prevence, spíše než sensuální potěchy, popisuje jako „precautionary consumption“ (bezpečnostní/preventivní konzumace) 12); podobným stylem situaci popisuje i Andrew Szazs (2007), který hovoří o tzv. „inverted quarantine“ („inverzní karanténě“), tedy stavu, kdy se  lidé před světem „škodlivých“ potravin dobrovolně uzavírají do pomyslné bezpečné karantény tím, že nakupují pouze „zdravé“ eko a bio produkty. 13)
Strach ze špatného jídla může nabývat i patologických rozměrů, jak popisuje Steven Bratman (2015) v diagnóze onemocnění Orthorexia nervosa, tedy poruše příjmu potravin vyznačující se fixací na jídlo subjektivně hodnocené jako správné (z lat. ortho). 14) Ortorektičtí pacienti ztrácejí schopnost kriticky vyhodnotit nové dietární informace a varování – to vede k postupnému zužování okruhu potravin, které jsou ochotni uznat za správné a potažmo pozřít, což může dle Bratmanových záznamů končit pacientovou extrémí podvýživou a eventuálně i smrtí.
Tento informační chaos je často dáván za vinu mediální masáži a ekonomickým zájmům velkých potravinových koncernů, jejichž lobby má přímý vliv na podobu národní i mezinárodní potravinové politiky. Alisson a Jessica Hayes-Conroy (2014) například hovoří o fenoménu tzv. „hegemonic nutrition“, o hegemonickém systému různých expertních mocenských struktur (tj. politiků, vědeckých institutů nebo nutričních poradců), který produkuje různá, mnohdy nepřesná či dokonce cíleně zkreslená dietární doporučení. 15)Příkladem může být poslední vydání výživových doporučení pro Američany (Dietary Guidelines for Americans), které je silně kritizováno pro svou zkreslenost, způsobenou údajnou korupcí ve vládní komisi nutričních expertů zodpovědných za jejich sestavení (Teichholz, 2015). 16)
Obyčejný konzument, tedy člověk bez profesionálního vzdělání nebo jiné institucionálně potvrzené výživové expertizy, se v „hegemonickém“ nutričním systému ocitá v roli pasivního příjemce hotových dietárních doporučení a regulací, aniž by měl přístup k argumentaci a metodice stojící za jejich vznikem. Každodenní činnosti jako je výběr a obstarávání jídla se zkrátka staly komplexním problémem, který mnoho konzumentů-laiků není schopno řešit. Tato anonymizace vztahu člověka a jídla je o to více znepokojující, vezmeme-li v úvahu, že jídlo je komoditou, se kterou je člověk v každodenní blízké – ba dokonce metabolické – interakci.
Obvykle navrhovanou cestou, jak z tohoto bludiště ven, je vzdělávání laické veřejnosti o základních principech fungování potravin v lidském organismu, a navyšování všeobecné nutriční gramotnosti (Spiteri Cornish & Moraes, 2015). 17) To by mělo ideálně probíhat přímou a praktickou cestou, například zakládáním komunitních zahrad, kde by lidé mohli pěstovat vlastní potraviny a učit se o jejich nutričních i jiných vlastnostech. Tento scénář je však pro mnoho lidí s nabitým diářem čirou utopií, a zejména ve větších městech se zkrátka na boření rukou do hlíny nedostává času ani prostoru.
Soylent v tomto ohledu nabízí kontroverzní řešení: Ideu návratu ke kořenům a obnovu tradičního vztahu člověka a jídla obrací vzhůru nohama a vytrhává jídlo a s ním spojené každodenní praktiky ze zažitého kontextu. Jídlo se stává palivem, matematicky definovatelnou hmotou, která má být co nejefektivnější a člověku co nejméně překážet. Příznivci soylentu nejsou typičtí aktivisté, kteří by na nedostatky potravinové politiky poukazovali skrze veřejné kampaně a bojkotovali produkci různých „špatných“ potravin či dietárních směrnic. Namísto boje ze všeobecné společenské blaho se soylentáři starají víceméně sami o sebe – své prášky konzumují s cílem zlepšit každodenní management svého života a cílenou kritiku vyjadřují pouze virtuálně, v online fórech.
Tím, že výrazně omezují vlastní konzumaci jídla, se uvrhují do Szaszovy „inverzní karantény“  a dobrovolně se oddávají „preventivní konzumaci“, jak ji popsala MacKendrick. Svým způsobem tak snižují svou závislost na masové produkci a nákupu potravin v supermarketu, zároveň se však stávají závislými na online nákupu soylent produktů, nebo (v případě DIYers) jednotlivých práškových ingrediencí. Spíše než aby měnili princip fungování globální distribuce jídla, svými dietárními experimenty a volným sdílením výsledků zasahují do „hegemonického“ principu distribuce dat, informací a vědění souvisejících s nutriční vědou.
Tato strategie se ukázala být svébytnou formou vzdělávání a řada soylentářů tvrdí, že se jejich nutriční gramotnost zvýšila. To platí zejména u DIYers, kteří musí v rámci sestavování vlastních receptů problematiku nutrientů a jejich funkce v lidské dietě podrobně nastudovat, prodiskutovat na fórech a následně otestovat na svém vlastním žaludku. Obdobný pocit však často zmiňují i konzumenti předmíchaných práškových směsí, kteří se online diskusí účastní, aby si ověřili správnost složení „svého“ zakoupeného soylentu. V tomto ohledu funguje online soylent komunita jako arbitr potvrzující či vyvracející různá dietární tvrzení, a také jako platforma pro specifický druh laické výzkumné činnosti. Spíše než na „bezpečná“ doporučení nutričních expertů se tak příznivci soylentu spoléhají na své laické vědomosti a zkušenosti získané experimentální metodou pokus-omyl, a to se všemi potenciálními riziky, které tato DIY strategie nese.
Koncept soylentu je opředen řadou nejasností, nepotvrzených hypotéz i potenciálních rizik. Mezi nejčastěji skloňovaná patří ta zdravotního rázu, například ohledně dlouhodobého efektu konzumace práškové (resp. tekuté) stravy na lidské zažívací ústrojí, žvýkací svaly a dásně. Kritici dále zmiňují, že nutriční věda stále nemá kompletní povědomí o tom, co přesně obsahují různé potraviny, na jakém principu spolu interagují jejich jednotlivé složky a jak vzájemně ovlivňují svou vstřebatelnost v lidském těle. Jinými slovy tato kritika v holistickém duchu zdůrazňuje, že celek je více než suma jeho částí a práškové nutriční puzzle (byť tabulkově přesně poskládané) mohou jednoduše opomíjet jisté doposud nepopsané látky nutné pro fungování lidského organismu.
Experimentům naklonění příznivci soylentu kontrují tím, že pokud něco nevíme, měli bychom se to snažit aktivně zjistit spíše než jen pasivně kritizovat. Dá se však namítat, že zakládat toto testování na víře ve vlastní tělesné a metabolické reakce sice může fungovat v krátkodobém horizontu, mnoho neočekávatelných (a nežádoucích) výsledků se ovšem může objevit až po delším čase.
Kvalita zažívání, stolice, krevní testy, stav zubů a dásní, psychická vyrovnanost, elán – diskutéři v soylent fórech v drtivé převaze hlásí, že vše je v perfektním pořádku. Zároveň jsou si však vědomi toho, že se jedná o anekdotická zjištění, která doposud nebyla podrobena žádné klinické studii ani jinému dlouhodobému zdravotnímu šetření. To je vzhledem k racionalistické nátuře typických příznivců soylentu, vyžadujících přesná data k potvrzení či vyvrácení jakýchkoliv dietárních tvrzení, poněkud paradoxní. Jinými slovy proklamovaná analytická preciznost konceptu práškové stravy končí mezi řádky epizodických záznamů ve sdílených, avšak neorganizovaných tabulkách bez jasné výpovědní hodnoty.
To však těmto nadšencům jakožto první vlně „early adopters“ lze jen stěží vyčítat a jejich experimentální snahy lze chápat jako nezbytný první krok k budoucímu – pozitivnímu či negativnímu – vývoji konceptu soylent diety. Otázku nyní je, jak tyto experimentální snahy podpořit, jak umožnit lepší ochranu a kategorizaci sdílených dat a jaká technologická řešení se nabízejí pro budoucí vývoj komunitně řízených (crowdsourcovaných) zdravotních studií. Dala by se například využít technologie blockchainu, tedy komunitně řízeného systému na správu cirkulace kryptoměny bitcoin? Mohli by, s odkazem na již existující elektronické systémy správy zdravotnických záznamů, vzniknout jakési online „peněženky“ se zdravotními záznamy a biodaty, podobně jako existují bitcoin peněženky? Někteří odborníci na problematiku zabezpečení osobních (bio)dat, jako například Melanie Swan z Institute for Blockchain Studies, tvrdí, že vznik „healthcoinu“ je otázkou velmi blízké budoucnosti. 18)
Co se relevance laického soylentářského výzkumu týče, problematická je však i samotná důvěra v online komunitu a v informace získané crowdsourcingem. Vzhledem k tomu, že komunita je tvořena nadšenci, jejichž názory na soylent jsou ve značné míře pozitivní, argumentace, kterou spolu na fórech vytvářejí, může být zkreslená tzv. kolektivní racionalizací, tedy vzájemným ujišťováním se o správnosti jejich společného zájmu, upozaďováním jeho nedostatků a vznikem nekritického a neobjektivního skupinového vědomí.
V online Soylent Discourse fóru je například patrné, že ačkoliv uživatelé pravidelně debatují o zažitých i hypotetických negativech konzumace práškové stravy, diskuse většinou končí skupinovým konsenzem typu „pořád je to lepší než hamburger z fastfoodu“ – tvrzení, které pravděpodobně není mylné, ale zároveň ani dostačující na potvrzení bezpečnosti soylent konceptu. Důvěra v online komunitu má navíc omezený dosah a nabízí se otázka, jak by online sdílená data a vzájemná uživatelská pomoc fungovaly v reálném životě.
Co by se například stalo, kdyby se u některého z konzumentů objevily závažné zdravotní potíže? Většina odpovídá, že by šla navštívit lékaře (a pravděpodobně tedy využila svého zdravotního pojištění) – jinými slovy by se místo akceptace zodpovědnosti za své experimentální libertariánské počiny vrátila zpět k víře v centralizovaný expertní systém, nabízející „bezpečnou“ pomoc, založenou na univerzálních (ne-personalizovaných) datech a službách. Fyzická bolest břicha se crowdsourcingem spravuje těžko a v tomto směru je důvěra v DIY správu osobního zdraví poněkud krátkozraká. To však rozhodně neznamená, že by měla být chápána jako pomýlená a irelevantní.
Stále se rozrůstající globální soylent komunita ukazuje, že mnoho lidí má aktivní zájem dozvědět se více o principech expertních politických, vědeckých, i průmyslových procesů spojených s produkcí potravin. Touha vzít věci do vlastních rukou, porozumět vlastnostem různých potravin, „vlastnit“ svá data a i za cenu určitého rizika vše experimentálně otestovat na vlastním těle, vyžaduje aktérovu osobní zodpovědnost a schopnost přijmout následky svého jednání se vším všudy. To je ovšem ve stávajících sociopolitických systémech většiny zemí, kde jsou běžným občanům-laikům předkládána konečná rozhodnutí a statistická data bez možnosti porozumět principům jejich vytváření a interpretace, poměrně obtížné.
Volně přístupná online soylent fóra představují bohatou databázi osobních nutričních zkušeností a metabolických dat, která by mohla být využívána i za hranicemi soylent komunity – expertní systémy jako například nutriční vědce, sociology, psychology, ale i lékaře a zákonodárce nevyjímaje. To se ovšem neděje. Vzhledem k amatérské (tj. institucionálně nepotvrzené) povaze soylent výzkumu jsou tyto výsledky zavrhovány jako nelegitimní a nehodné dalšího zkoumání. Vzniká zde tedy zvláštní mezera: Na jedné straně stojí nadšení amatéři, kteří činorodě kumulují a na svém těle ověřují různé nutriční hypotézy končící mimo zorné pole výše zmíněných expertů, stojících na straně druhé. Ti by tato data měli začít reflektovat, naučit se je číst a vyhodnocovat, a přijmout je jako relevantní zdroj informací o zdravotním stavu svých pacientů, klientů, či jednoduše občanů. V současné informační době, kde je stále více lidských aktivit překládáno do kvantifikovaných dat, kterým však díky jejich objemu nikdo v plném rozsahu nerozumí, by bylo vhodné občanské iniciativy typu soylent podpořit a pokusit se kapacity nadšených amatérů využít, spíše než je ignorovat.
Možná je soylent jen hype, který brzy utichne. Možná se jím někdo brzy otráví nebo mu vypadají zuby. Možná celý koncept skončí v rukou některého z potravinových koncernů a komunitní open source ideu zazdí klasické tajuplné nutriční štítky – a možná také ne. Globální problém produkce a distribuce potravin, obezity, diabetu nebo hladomoru soylent zřejmě nevyřeší – o to však v tomto případě, alespoň prozatím, nejde.
Spíše než aby nabízel jasné odpovědi, otevírá koncept komunitně vytvářené práškové stravy řadu otázek: O současné politice jídla, ochraně osobních dat, vztahu občanů a expertních mocenských systémů a souvisejících technologických možnostech. Zamýšlení se o těchto otázkách a spekulace nad možnými scénáři budoucího vývoje může přinést řadu neočekávaných výsledků – podobně jako před třemi lety Rhinehartův bastlířský nutriční experiment.
1) Rhinehart, R. (2013, February 13). Eating How I Stopped Food. Mostly harmless. Dostupné na http://robrhinehart.com/?p=298
2) “Eating to me is a leisure activity, like going to the movies, but I don’t want to go to the movies three times a day.“ Převzato z http://www.vice.com/read/rob-rhinehart-no-longer-requires-food
3) Kompletní složení dostupné na: Rhinehart, R. (2013, February 13). What’s in Soylent. Mostly harmless. Dostupné na http://robrhinehart.com/?p=424
4) Data přejata z: 2016 soylent Eaters Survey. (2016). Dostupné na http://www.ketosoy.com/blogs/news/results-of-the-2016-soylent-eaters-survey
5) Soylent jako generické označení je ovšem některými výrobci vnímáno negativně, jako všudypřítomné promo originálního Rhinehartova Soylentu. Mezi alternativní označeními se objevily např. „nutričně kompletní prášková strava“, nebo „nutriční základ“, zatím však v rámci komunity setkávající se na online fórech nebylo dosaženo konsenzu.
6) 2016 soylent Eaters Survey
7) Hlavním rozdílem mezi soylentem a již zavedenými dietními koktejly typu SlimFast, Herba Life nebo Nutri Drink je proklamovaná vhodnost Soylentu jako 100% náhražky stravy.
8) Ferguson, L. R. (2013). Nutrigenomics and nutrigenetics in functional foods and personalized nutrition: CRC Press
9) Kellman, R. (2015). The microbiome diet: the scientifically proven way to restore your gut health and achieve permanent weight loss: Da Capo Press
10) Tzv. paleo dieta imituje styl stravování v době paleolitu; raw dieta je založená na syrových ingrediencích; ketogenická dieta má navodit stav ketózy pomocí radikálního omezení příjmu sacharidů.
11) Mitchell, V., Walsh, G., & Yami, M. (2005). Towards a conceptual model of consumer confusion. Advances in consumer Research, 32(1), 143-150.
12) MacKendrick, N. A. (2010). Media framing of body burdens: precautionary consumption and the individualization of risk*. Sociological Inquiry, 80(1), 126-149.
13) Szasz, A. (2007). Shopping our way to safety: How we changed from protecting the environment to protecting ourselves: U of Minnesota Press.
14) Bratman, S. (2015, May 26). Healthy Eating vs. Orthorexia. In: Orthorexia. Dostupné na: http://www.orthorexia.com/healthy-eating-vs-orthorexia/
15) Hayes-Conroy, J., & Hayes-Conroy, A. (2014). Doing nutrition differently: critical approaches to diet and dietary intervention: Ashgate Publishing, Ltd.
16) Teichholz, N. (2015, September 23). The scientific report guiding the US dietary guidelines: is it scientific?. The BMJ. Dostupné na http://www.bmj.com/content/351/bmj.h4962
17) Spiteri Cornish, L., & Moraes, C. (2015). The impact of consumer confusion on nutrition literacy and subsequent dietary behavior. Psychology & Marketing, 32(5), 558-574.
18) Melanie Swan. 2014. Blockchain Health – Remunerative Health Data Commons & HealthCoin RFPs. (September 2014). Dostupné na http://ieet.org/index.php/IEET/more/swan20140929
Po smrti jatečných zvířat se ze svalů stává maso. Připravit z něj v tu chvíli pokrm by strávníky zasytilo, do gastronomického ideálu ale ještě něco podstatného chybí. Chce to čas, správnou teplotu a součinnost mnoha okem neviditelných jevů, jež popisuje tento odborněji laděný článek.
Při jeho konzumaci masa požadujeme křehkost, šťavnatost a samozřejmě chutnost. Tyto vlastnosti jsou z velké části ovlivněny změnami, ke kterým dochází po poražení jatečných zvířat a které se označují termínem zrání masa. Tento proces zahrnuje obecně složité biochemické a fyzikální změny. Doba zrání je docela rozdílná pro různé druhy zvířat. U drůbeže jsou to 1–2 dny, u prasat by mělo zrání masa trvat déle než dva dny. Pro telecí je považováno jako minimum sedm dní, pro hovězí maso se doporučují minimálně dva týdny, má-li mít maso požadovanou křehkost. Zrání masa se neuskutečňuje činností mikroorganismů, nýbrž účinkem proteolytických enzymů přítomných ve svalových buňkách.
Zpravidla rozlišujeme tři fáze zrání masa. První z nich zahrnuje období od poražení zvířete do okamžiku nástupu posmrtného tuhnutí (rigor mortis). Zpravidla trvá 1–8 hodin podle druhu zvířat a ostatních vnějších podmínek. Na konci této fáze maso zcela ztrácí pružnost svaloviny a získává tuhou konzistenci. Jde o dobu, kdy jsou po vykrvení do jisté míry svaly stále smrštitelné (kontraktilní), neboť je k dispozici kreatinfosfát na obnovu ATP 1). Po vyčerpání jeho zásob získává sval energii štěpením glykogenu. Tento proces ale probíhá v prostředí bez přístupu kyslíku a jeho efektivita pro tvorbu ATP je velice nízká. Jakmile jsou energetické rezervy vyčerpané, hladina ATP rychle klesá, což vede ke ztrátě schopnosti uvolnění (disociace) myosinu z aktomyosinového komplexu. Vytvářejí se stabilní, tzv. „rigor“ vazby mezi aktinem a myosinem (angl. rigor bonds).
Metabolismus, při kterém se ve svalech po porážce uvolňuje energie, způsobuje pokles hodnot pH díky hromadění iontů H+ a rovněž vede k produkci metabolického tepla. Teplota svalů ale klesá, jednak přerušením přívodu krve a zejména působením vnějších chladírenských teplot. Rozsah poklesu hodnot pH a teplota svalu během období rigor mortis představují pravděpodobně dva nejdůležitější posmrtné faktory, které ovlivňují kvalitu masa s ohledem na barvu, schopnost vázat vodu a křehkost.
Druhá fáze zrání masa je stádiem rigoru mortis. Dominantním znakem svalu v tomto stavu je zkrácení svalových vláken. Podmínkou pro nástup posmrtného ztuhnutí je snížená hladina ATP a nižší hodnota pH. V tomto procesu se základní oddíly svalu, sarkomery, zkracují. Tím se zkracuje i celý sval, přičemž míra tohoto zkrácení závisí na okolní teplotě. Při teplotě 0–10 °C nastává zkrácení sarkomer na 50 procent jejich délky. Při uchování masa v 15–20 °C se sarkomery zkrátí na nejnižší hodnotu (10 procent) a při teplotách 20–40 °C sarkomery dosáhnou jen 30 procent původní délky.
Vzhledem k nemožnosti regenerace ATP a tím přísunu energie svalovému vláknu dochází k nevratnému zkrácení sarkomer. Absence energie neumožňuje zpětné odčerpání iontů vápníku ze sarkoplazmy zpět do sarkoplazmatického retikula. Po dobu rigoru mortis je spojení aktinových a myosinových vláken nevratné. V průběhu rigoru mortis klesá pH na svoji nejnižší hodnotu.
Třetí fáze zrání je charakteristická ztrátou tuhé konzistence masa, naopak maso postupně křehne. Tato fáze zrání masa je proces uvnitř buňky, při kterém se působením proteolytických enzymů odbourávají nejprve struktury uvnitř svalových buněk. Vliv na křehkost masa má odbourávání myofibrilárních proteinů. Bílkoviny pojivové tkáně nacházející se vně svalových buněk (endomysium) zůstávají v tomto stadiu zrání téměř nezměněné a proteolýzou nedotčené.
Poslední výzkumy v oblasti proteolytických změn naznačují, že se na zrání masa podílejí skupiny různých endogenních proteáz, a že tento proces začíná již bezprostředně po porážce zvířete.
Proteolýza svalových bílkovin (rozklad – hydrolýza bílkovin účinkem proteolytických enzymů, tzv. proteáz) má hlavní vliv na křehkost masa při jeho zrání. Proteázy představují skupinu enzymů, které štěpí proteiny. Patří do třídy hydroláz. Hydrolyzují peptidické vazby aminokyselin, pomocí kterých aminokyseliny drží v peptidickém řetězci. Proteázy se dělí dle místa, kde štěpí bílkoviny, na exoproteázy a endoproteázy:
• exoproteázy odštěpují aminokyseliny od terminálních konců proteinů
• endoproteázy štěpí proteiny uvnitř peptidického řetězce a narušují jeho terciární strukturu
Při proteolýze v procesu zrání masa se uplatňují čtyři významné proteolytické systémy:
• lysosomální proteázy (katepsiny)
• kalpainy (tzv. kalpainový systém)
• proteazomy
• kaspázy
Jejich odhalování a důkazy o zapojení do procesu zrání masa probíhaly postupně. Katepsiny byly objeveny v 50. letech, kalpainy (peptidázy závislé na vápníku) v roce 1964, proteazomy v roce 1980. Ve starších publikacích se proto lze setkat jen s popisem některých z nich, kalpainy bývají v textech z 80. let ještě uváděné pod výrazem CAF (calcium activated factor). Někteří autoři považují za „tvůrce“ křehkosti masa právě kalpainy. Jejich podíl na proteolýze myofibrilárních bílkovin v procesu zrání masa je nesporný, proto začneme výklad o endogenních proteázách touto skupinou.
Kalpainy byly poprvé identifikovány v roce 1964 a patří do skupiny cysteinových proteáz. Aktivují je vápenaté ionty. Jaká je funkce kalpainů v buňkách? Kosterní svalovina představuje největší uskupení tkání v těle. Četné mechanismy chrání svalové buňky před poškozením a stresem, ke kterým dochází v každodenním životě. K zajištění integrity myofibril je nezbytné odstraňovat poškozené proteiny z buněk. A právě k tomu slouží endogenní proteázy.
Kalpainový systém je tvořený 15 isoformami enzymu kalpainu a jeho endogenního inhibitoru – kalpastatinu. Nejlépe popsanými isoformami jsou µ-kalpain a m-kalpain. Jsou považovány za primární enzymy zapojené do proteolytické tenderizace (zkřehčování) masa. Ve svalové tkáni se kalpainový systém skládá ze tří kalpainů. Kromě výše jmenovaných forem sem patří ještě p94 (kalpain 3). Tento kalpain však nemá velkou roli v posmrtné proteolýze a tím vliv na křehkost masa. Množství vápníku potřebné k dosažení poloviny maximální aktivity µ-kalpainu je 3–50 µM, pro m-kalpain je to 400–800 μM. Aktivita m-kalpainu je významně rychlejší při 25 °C ve srovnání s 0 °C, optimální hodnota pH je kolem 7,5. Aktivnější je µ-kalpain při pH 6,5 než 7,5. Oba enzymy štěpí stejné myofibrilární proteiny, u kterých způsobují během zrání masa degradaci, ta se ale netýká aktinu ani myosinu. Proteolýza atakuje bílkoviny tzv. cytoskeletu, kam patří např. titin nebo desmin (viz. obrázek). Vzhledem k menším nárokům na koncentraci vápenatých iontů se v posmrtných procesech zrání masa uplatňuje více µ-kalpain.
Oba druhy kalpainů se skládají ze dvou podjednotek – katalytické (o velikosti 80 kDa) a regulační (28 kDa). Aktivitu enzymu ovlivňuje hodnota pH a iontová síla prostředí. Rychlost poklesu hodnot pH může hrát důležitou roli v proteolýze myofibrilárních bílkovin způsobenou kalpainovým systémem. Urychlení poklesu hodnot pH v časném stádiu post-mortem urychluje autolýzu a aktivaci μ-kalpainu. Maso, které vykazuje optimální pokles hodnot pH, získává křehkost rychleji a může mít i lepší schopnost vázat vodu. Jestliže ale hodnota pH klesá příliš rychle, jak je tomu např. u PSE masa, účinek může být opačný. Rychlý pokles hodnot pH (za 3 hod < 5,7) snížil aktivaci μ-kalpainu a následně degradaci desminu a titinu. Naznačuje to, že při výskytu vady PSE může dojít k denaturaci μ-kalpainu, tak jako je tomu i u jiných sarkoplazmatických bílkovin. Následkem je vyšší tuhost masa.
Je endogenním inhibitorem kalpainových enzymů a byl nalezen ve všech tkáních, které obsahují kalpainy. Aby došlo k vazbě kalpastatinu na kalpain, jsou opět nutné ionty vápníku. Velikost molekuly bovinního kalpastatinu je 76 kDa. Vazba kalpastatinu na kalpain je vratná. Ve svalech je po smrti kalpastatin degradován kalpainem. Dnes již existují spolehlivé důkazy o zapojení kalpainů do procesu tenderizace masa. Korelace ukazují, že rychlost křehnutí masa mezi druhy mas jatečných zvířat (hovězí<skopové<vepřové) je v opačném vztahu k poměru kalpastatin : kalpain (hovězí>skopové>vepřové). Vysoké hladiny kalpastatinu jsou spojené s horší kvalitou masa – dochází k redukci proteolýzy, která je důležitá pro křehkost masa. Roli v aktivitě kalpastatinu hrají androgenní hormony. U býků je zvýšená aktivita kalpastatinu ve svalech v porovnání k volům. Rovněž u jedinců zebu (Bos primigenius indicus) je posmrtná aktivita kalpastatinu větší, než je tomu u tura domácího (Bos primigenius f. taurus). Důsledkem je, že maso pocházející ze zebu potřebuje delší dobu zrání. Aktivita kalpastatinu klesá s věkem zvířat.
Proteazom je válcovitá vnitrobuněčná struktura nacházející se v prokaryotických (bakteriálních) i eukaryotických buňkách. Je místem, kde dochází k hydrolytickému štěpení bílkovin. O proteazomu publikoval Vesmír zajímavý článek autorů Jany Kadlčíkové-Tisančinové a kol. (Vesmír 86, 383, 2007/6). K tomu, aby mohla být bílkovina „strávena“, musí se na ni navázat malý protein nazvaný ubikvitin. Proces podléhá poměrně přísnému řízení – na cílový substrát se musí navázat minimálně čtyři ubikvitinové bílkoviny. Takto označené proteiny jsou následně rozeznány proteazomem.
Úlohu proteolytických systémů při zrání pštrosího masa analyzoval se svou skupinou Adele R. Thomas v roce 2004. Zjistili relativně stabilní aktivity proteazomu během celého procesu zrání, které dosahovaly i 12. den od porážky 74–82% aktivit první hodiny po smrti.
Katepsiny jsou lysosomální cysteinové proteázy, které hrají důležitou úlohu v mnoha fyziologických procesech, nejenom v degradaci bílkovin. Výzkum katepsinů patří mezi nejvíce se rozvíjející oblasti proteolýzy. Důvodem je zásadní účast těchto enzymů při mnohých patologických stavech, jako jsou nádorová onemocnění, artritida, osteoporóza, neurodegenerativní a imunitní onemocnění. Velký zájem dále přitahují katepsinové proteázy nalezené u významných parazitů člověka a hmyzích škůdců, které hrají klíčovou roli v jejich metabolismu.
Katepsiny jsou zapojené i do procesu hojení ran. U člověka je známo 11 katepsinů (B, H, L, S, C, K, O, F, V, X a W). Nejčetnější jsou katepsiny B, H a L, v případě zrání masa se nejčastěji analyzuje aktivita katepsinů B, L, H a D. Katepsin L hydrolyzuje největší množství myofibrilárních bílkovin (troponin T, I a C, nebulin, titin, tropomyosin). Většina katepsinů jsou monomerní proteiny s jedinou výjimkou, kterou je kapesin C, jenž může vytvářet funkční oligomer. Aktivita katepsinů je optimální v mírně kyselém prostředí. V neutrálním pH jsou neaktivní. Podobně jako v případě kalpainů i katepsiny mají své endogenní inhibitory (cystatiny a thyropiny).
Katepsiny se uplatňují svojí proteolytickou aktivitou nejen při zrání masa, ale také při zrání sušených šunek. Zatímco kalpainy ztrácejí svoji aktivitu po fázi solení a také aktivita katepsinu D klesá nejrychleji během výrobního procesu, na druhé straně katepsiny B, L a H si udržují svoji aktivitu po celou dobu procesu. Při analýzách čínských šunek Jinhua bylo zjištěno, že katepsiny B a L zůstaly aktivní v průběhu celého procesu výroby. Na konci finálního zrání vykazoval katepsin B 9,31 procenta své počáteční aktivity, katepsin L 13,66 procent (Gaiming Zhao et al., 2005).
Katepsiny byly prvním enzymatickým systémem, na který byla zaměřená pozornost při studiích věnovaných mechanismu zrání masa a jeho vlivu na křehkost. Později si vědci začali více všímat kalpainů, neboť se zjistilo, že ovlivňují sílu Z-linií v sarkomeře, i když tato změna není v korelaci s křehkostí masa.
V buňkách jsou katepsiny uloženy v lysosomech, buněčných organelách s kyselým prostředím mezi pH 4,6–5,0. Lysosomy obsahují nejenom katepsiny, ale také další hydrolázy. V případě buněčného stresu při některých patologických stavech může dojít k uvolnění obsahu lysozomu do nitra buňky (tzv. cytosolu), kde indukují buněčnou smrt – apoptózu (Klaudia Brixová et al., 2008). Ta je ve tkáních přísně řízená, aktivuje se pouze v případě určité buňky a jen v pravý čas. V jejím průběhu se uplatňuje další skupina cysteinových proteáz – tzv. kaspázy.
Jejich jméno je odvozené z funkce, kterou v buňkách vykonávají. C značí zařazení k cysteinovým proteázám, asp vyjadřuje místo, kde dochází ke štěpení peptidické vazby (za aminokyselinou, kterou je kyselina asparagová se zkr. asp), ase vyjadřuje příponu vlastní všem enzymům (anglicky je kaspáza caspase).
Kaspázy byly objevené v roce 1989. Dnes známe 14 kaspáz, které se vyskytují v řadě rozdílných tkání a typů buněk. Výjimku představuje kaspáza 13, která se dosud prokázala pouze u skotu a kaspáza 11 detekovaná u myší a krys.
V roce 2006 skupina vědeckých pracovníků z francouzského ústavu INRA přišla s hypotézou, že podmínky ve tkáních zvířat v okamžiku bezprostředně po porážce (hypoxie a ischémie, tj. nedostatek kyslíku) mohou aktivovat kaspázy a navodit apoptózu ve svalových buňkách. Od té doby se podařilo nashromáždit řadu důkazů, které potvrzují tuto myšlenku (Caroline M. Kempová a Tim Parr, 2012). Znamená to, že ve svalových buňkách se spouští po vykrvení mechanismus apoptózy se zapojením proteolytických enzymů (kaspáz). K přeměně svalů na maso dochází tedy již po několika minutách po poražení.
Při sledování posmrtných změn v příčně pruhované svalovině byly zjištěné interakce mezi proteolytickým systémem kalpainů a kaspázami. Nejsou omezené jen na substráty, které obě skupiny proteáz štěpí. Kaspáza 12 může být aktivována kalpainy. Kaspázy 3 a 7 zase štěpí kalpastatin, což aktivuje aktivitu kalpainů.
Zmíněné biochemické – enzymatické procesy při zrání masa probíhají – ostatně jako každé chemické reakce – při vyšších teplotách rychleji. Z hygienických důvodů musí být červené maso vychlazeno pod teplotu 8 °C. Enzymatické procesy naopak ustávají při tvorbě krystalků ledu pod –1,5 °C. Maso musí být proto uchováno v této teplotní oblasti. K zajištění co nejrychlejšího průběhu zrání masa je optimální nastavení teploty pro uchování masa mezi 3 a 5 °C. Po ukončení procesu zrání masa se může skladovací teplota snížit na 0 až 1 °C. Zráním masa se také optimalizuje jeho chuť. Vznikající látky však podléhají dalším reakcím. Poklesem teplot na 0 až 1 °C se i tyto chemické reakce zpomalují, ale ne zcela zastavují.
1) Adenosintrifosfát (ATP) má zásadní důležitost pro funkci všech buněk těla. Při jeho rozkladu na adenosindifosfát (ADP) a ionty fosforu (Pi) se uvolňuje obrovské množství energie.
Pokud se podíváme na historický vývoj průmyslu až po dnes probíhající čtvrtou průmyslovou revoluci, označovanou také jako Průmysl 4.0, můžeme postřehnout jeden zajímavý trend: s postupujícím technickým pokrokem stoupá fatalita možného selhání techniky, což je způsobováno technikou samotnou, anebo (v rostoucí míře) jejím možným zneužitím. Proto byla problematika bezpečnosti a zabezpečení akcentována i v Národní iniciativě Průmysl 4.0.
Technologie a systémy kategorie Průmysl 4.0 (dále jen P4) se netýkají zdaleka jen vlastního průmyslu, což je široký pojem sám o sobě, ale také dalších oblastí, kde dochází k překryvům s dalšími stále populárnějšími pojmy jako je internet věcí, Smart Cities a podobně. Je to logické, všechny systémy používají buď stejné, nebo v principu podobné platformy HW a SW a také se prolínají v technicko-sociální rovině – lidé si přinášejí do zaměstnání mobily, tablety, notebooky a dochází k fúzování pracovního a soukromého života, a to často právě přes používanou výpočetní a mobilní techniku. To už ale zlehka tematicky předbíháme.
Pokud se vrátíme k současnému průmyslovému prostředí, označme ho Průmysl 3, situace z pohledu bezpečnosti je často (ne vždy) tristní. Většinou je totiž řešena bezpečnost pouze na lokální úrovni s pomocí fyzického oddělování sítí pro administrativu a výrobu a podobně. A nelze také zapomenout na bezpečnost fyzickou, která je často podceněna. Např. je zcela běžné, že se nepovolané osoby mohou zcela bez problémů dostat ke klíčové informačně bezpečnostní infrastruktuře podniku.
Jak zmínila prof. Claudia Eckert ve své přednášce na česko-německém workshopu k P4 v Praze 11. 4. 2016, dosud existovaly dva oddělené světy „průmyslové IT“ a „běžné IT“, ale tento princip je dále v kontextu P4 neudržitelný.
Velmi se také zapomíná na jednu charakteristickou vlastnost bezpečnosti (kybernetické a obecné): je to nikdy nekončící proces, neustálý boj mezi útočníky a obranou proti nim.
P4 před nás bude oproti předchozímu období klást řadu nových výzev. Výrobní a ostatní technologie budou založeny na vzájemně komunikujících (+ funkčně adaptivních) sítích, což je bude činit velmi zranitelné pro různé druhy hrozeb. Lze očekávat nárůst ekonomicky motivovaných útoků, což je již skrytá realita současnosti. Dnešní technická řešení v oblasti zabezpečení komunikací také naprosto neobstojí, protože lze očekávat nové typy síťových infrastruktur. Pozitivní nárůst lze očekávat u řešení jako SDS (Software-Defined Security), která budou muset absorbovat i řešení typická v průmyslovém prostředí, např. průmyslové přenosové protokoly a normy. Velkou výzvou bude také zabezpečení vzájemně komunikujících sítí mezi podniky, nebo mezi podnikem a přepravcem jeho výrobků (některé útoky v poslední době proběhly právě u přepravců, kdy byl napaden převážený HW).
Jednou z možných cest, jak situaci řešit a dlouhodobě udržovat, bude certifikace bezpečnosti pro jednotlivé firmy a jejich části. Tato certifikace (specifický bezpečností audit) by měla dávat dobrý přehled o souladu zabezpečení technického zařízení s aktuálními standardy. Ani jedno z toho nebylo ještě definováno, ale ukazuje se, že nezbytná bude i určitá role státu, jakkoli by měla být minimalizována.
V důsledku výrazného růstu počtu kybernetických útoků, a to nejen na kritické infrastruktury, se kybernetická bezpečnost stává hlavním bodem zájmu v oblasti průmyslové automatizace a průmyslových komunikačních sítí pro potřeby jednoho podniku i jejich řetězců. Tyto útoky jsou zaměřeny na narušení podnikové výrobní činnosti a jsou vedeny osobami či organizovanými skupinami s různou motivací.
Kybernetické hrozby jsou zaměřeny především na průmyslové řídicí systémy, jako jsou distribuované řídicí systémy (DCS), programovatelné logické automaty (PLC, PAC) a jejich sítě, systémy sběru, regulace a dohledu dat (SCADA), systémy a rozhraní člověk-stroj (HMI), a to prostřednictvím různých bezpečnostních mezer/děr vycházejících ze špatného návrhu architektury, ze zanedbání péče o počítačovou bezpečnost, nebo jen jednoduše ze zastaralosti komponent používaných v systému.
Přerod podniků ve čtvrté průmyslové revoluci bude z hlediska zajištění kybernetické bezpečnosti znamenat zejména vnitřní reorganizaci procesů, redefinici odpovědnostních rolí a posílení vnitrofiremní bezpečnostní kultury. I nadále platí, že nejslabším článkem bezpečnostního ekosystému je vždy člověk.
Lze očekávat vznik podnikových CERT/CIRT týmů (Computer Emergency Response Team/ Computer Incident Response Team), jejich vybavení odpovídajícími analytickými nástroji a napojení do národního systému sledování kybernetických hrozeb.
Příklady jednotlivých hrozeb:
Chybí povědomí o možných způsobech nákazy i o jejích důsledcích. Některá jednodušší nebezpečí jsou vágně známa – všeobecná potřeba antiviru, potřeba chránit svá data „nějakým“ heslem. Komplexnost problému je těžké vysvětlovat a pochopit, proto příliš mnoho „kyberobčanů“ nerozumí nebezpečí a nezajímá se o svou roli. Snadno pak dochází k popsaným incidentům.
Příklady častých způsobů nákazy osobních počítačů:
Ve firemním prostředí je vzhledem k nasazení korporátních bezpečnostních řešení situace obvykle lepší, přesto však útočníci občas uspějí.
Důsledky nákazy mohou být různorodé a dalekosáhlé:
Při diskusi o konceptu Průmyslu 4.0 je nutno si uvědomit, že žádný výrobní závod nemůže existovat odděleně od svého okolí. Přístup Průmyslu 4.0 nepovede pouze ke změnám samotných výrobních procesů, ale zásadně ovlivní prostředí obklopující výrobní podniky.
Proměna čeká energetické, bezpečnostní či dopravní systémy a systémy vodního a odpadového hospodářství. Očekávat lze nové trendy územního plánování, změny v rozložení sociální struktury obyvatel, a také aplikaci konceptu Průmyslu 4.0 na samotné chytré město a region.
Město, region nebo další urbanistické struktury můžeme v prvním přiblížení chápat klasickým způsobem, tedy „pouze“ jako pozadí pro „revoluci“, odehrávající se v průmyslovém sektoru. Bude nutno se soustředit na vylepšení městské infrastruktury, uspokojování společenské objednávky obyvatel, distribuci energií, zboží, informací nebo pracovních sil.
Optimalizace výroby a její decentralizované řízení jsou podmíněny vysokou bezpečností, spolehlivostí a dostupností telekomunikačního a informačního prostředí včetně datových center, a to jak uvnitř, tak i vně výrobního procesu, protože bude třeba v reálném čase sledovat jednotlivé komponenty i výsledné produkty. Každá komponenta výrobního procesu bude obsahovat inteligentní jednotku, která bude zaznamenávat její digitální stopu a vyvolávat požadavky například na její manipulaci.
Aby celý koncept Průmyslu 4.0 měl garantované parametry, musí být zajištěna například logistika vstupních komponent, a to s ohledem na aktuální potřeby výrobního procesu. To si vyžádá detailní informaci o celém dopravním systému města, regionu či dálniční sítě, protože různé komponenty budou do výrobního procesu přepravovány alespoň v prvopočátku stávajícími dopravními prostředky. V budoucnu se počítá s nasazením autonomních vozidel, která budou plně zaintegrována do celého výrobního procesu. Jejich pohyb po dopravní infrastruktuře bude řízen v reálném čase. Touto oblastí se již dnes zabývá obor inteligentních dopravních systémů (ITS – Intelligent Transport Systems), jehož význam se v kontextu Průmyslu 4.0 ještě zvýší.
Další požadavky budou kladeny na energetický systém, který i v případě mimořádných událostí musí být velmi odolný. Stejně jako u dopravních systémů dochází k vzájemné synergii energetického systému města či regionu s výrobním závodem. Chytré energetické sítě (SG – Smart Grids) budou schopny pomocí pokročilého řízení optimalizovat spotřebu, ukládání či poskytování energie na úrovni jednotlivých uzlů s ohledem na dostupné informace. Koncept Průmyslu 4.0 umožňuje díky detailní znalosti výrobního procesu dodávat informace pro chytré řízení energetických soustav vyšších celků a aktivně přispívat ke stabilitě celé energetické soustavy.
Obdobně tomu je při řešení zbytkových materiálů, které jsou v rámci konceptu Průmyslu 4.0 považovány za vstupní komponenty pro následný výrobní proces. Dále nevyužitelné a nezpracovatelné zbytkové materiály tvoří odpad. Předpokládá se existence řady míst pro svoz odpadů s tím, že každé místo samo určuje, kolik odpadu a v jakou dobu je ochotno přijmout podle schopnosti recyklace odpadů, případně dalších omezení. Vzhledem k on-line informacím o vytvořených odpadech vzniká cílená poptávka po službě přepravy obdobně jako např. v případě inteligentních popelnic, které hlásí své naplnění a žádají o odvoz. Za předpokladu proměnného množství odpadu ve výrobním procesu (poptávka po službě odvozu odpadu) a zároveň proměnného množství/typu přijatého odpadu na daném místě (nabídka svozu odpadu) je možno řešit dopravně-přepravní procesy odpadního hospodářství, a to s ohledem na aktuální dopravní situaci, případně další parametry. Přeprava odpadu nemá vysokou prioritu a lze ji odložit na jiné časové období mimo dopravní špičku.
Průmyslu 4.0 také umožňuje lepší využití lidského potenciálu. Jelikož převažuje vysoce kvalifikovaná pracovní síla, která ovládá řadu dálkově řízených výrobních postupů, je možno vytvářet virtuální pracovní týmy, které mohou vzájemně komunikovat prostřednictvím moderních informačních a komunikačních systémů. Tento přístup lze zvolit jak ve fázi návrhu produktu, tak při jeho výrobě. Díky Průmyslu 4.0 vznikne řada nových pracovních míst, které nebudou vyžadovat dopravu do výrobního areálu a umožní výkon práce z alternativní lokality (teleworking, telecommuting).
Bavíme-li se o chytrých městech, nelze opomenout stavebnictví, které je významným odvětvím průmyslu. Na tomto příkladu je možno demonstrovat, že koncept Průmyslu 4.0 je aplikovatelný například při logistice objednávání a dodávky jednotlivých typických i netypických stavebních prvků v době přípravy i v době průběhu stavby.
Jde o autonomní rozhodovací procesy na nižších úrovních, reagující na změny vyžádané investorem nebo budoucím uživatelem v průběhu realizace jednotlivých částí stavby nebo při koordinaci budoucích pohybů na stavbě, a to v závislosti na změnách počasí. Jako příklad lze uvést realizaci fasády, izolačních vrstev a dalších na počasí citlivých procesů, dočasné uzavírky okolní dopravy v návaznosti na reálnou situaci na stavbě nebo řešení případné krizové situace.
Obdobným způsobem je možno využít autonomní technologie při organizaci materiálů a jednotlivých elementů na samotném staveništi. Staveništní doprava může být zajišťována pomocí autonomních vozidel a některé dodávky stavebních prvků, jako jsou například části fasády, mohou být montovány automaticky skupinou dronů, které dohromady spolupracuji jako hejno létajících robotů (MAV – Micro Aerial Vehicles).
Aby byla zajištěna dostatečná funkčnost lidských sídel, potřebuje být neustále obnovován, rozvíjen a zhodnocován potenciál jejich fyzické struktury. To se děje i díky postupnému napojování jednotlivých prvků a částí urbanizovaných systémů do sítě internetu věcí (IoT – Internet of Things), a také díky jejich vzájemnému vertikálnímu (hierarchickému) i horizontálnímu propojování.
Součástí chytrého města / regionu je již dnes velké množství senzorů, aktorů a různých služeb, které jsou již běžnou součástí všech mobilních i stacionárních prvků. Ty jsou rozšířeny mezi stále větší část lidské populace, obyvatele měst, kteří se tak vědomě i nevědomě stávají zdrojem velkého množství dat (BigData).
S postupným zdokonalením a rozšířením Informačních a komunikačních technologii (ICT – Information and Communication Technologies) v řídicích systémech měst se větší část komunikace mezi jednotlivými subjekty postupně přenáší do virtuálního světa. Díky implementaci chytrých elementů do všech struktur města se fyzická struktura a různé systémy města postupně mění na kyberneticko-fyzický systém (CPS – Cyber Physical System) s nově přidanou sociální vrstvou (CSPS – Cyber Social Physical System). Chytré město můžeme v tomto pojetí chápat jako jednu velkou chytrou továrnu, ve které může být implementován koncept Průmyslu 4.0.
Mechanismus rozvoje městských systémů a distribuce informací uvnitř i vně městských částí se odehrává v kybernetické rovině paralelního virtuálního prostředí. Rozvoj fyzických struktur města je v přímé závislosti na procesech simulovaných a kontrolovaných pomocí virtuálního modelu. Obdobným způsobem je možno sledovat procesy, vztahy a transakce mezi velkými městskými strukturami, menšími městy a vesnickými osídleními, různými urbanistickými strukturami umístěnými podél dopravní infrastruktury a rurální krajinou.
Představme si město jako „chytrou“ továrnu, včetně vytvořeného paralelního virtuálního modelu, který slouží k řízení procesů podle konceptu Průmyslu 4.0, a popišme jeho šest základních principů:
Obvykle k článkům nepřikládáme testovací papírové proužky. Není totiž mnoho příležitostí, jak touto cestou podpořit právě běžící výzkum. Tentokrát máme dojem, že i vy byste mohli mít chuť zjistit cosi sami o sobě a současně pomoci studii genetika Pavla Lízala z Masarykovy univerzity v Brně.
Cílem zmíněného genetického populačního výzkumu je porovnání obyvatel České a Slovenské republiky s pomocí tří jednoduchých znaků. Prvním z nich je schopnost (či naopak neschopnost) cítit hořkou chuť látky fenylthiokarbamidu (PTC), kterou je napuštěn bílý testovací papírek, vlepený u plné verze tohoto článku v letním dvojčísle Vesmíru, které je právě v prodeji. 1)
Historie tohoto experimentu začala velmi zajímavým objevem z roku 1931. Tehdy americký chemik Arthur L. Fox ve své laboratoři přesypával PTC do menších nádobek, když si mu kolega začal stěžovat na silnou hořkost, kterou cítí na jazyku. Fox však kupodivu nic takového nepociťoval. Po otestování dalších kolegů zjistili, že schopnost vnímat hořkou chuť této látky mají jen někteří lidé. Postupně se rozběhlo testování různých populací na zastoupení „chutnačů“, cítících hořkou chuť PTC, a „nechutnačů“ s pozoruhodným výsledkem: mezi populacemi jsou v této schopnosti značné rozdíly. V některých populacích se nechutnači téměř nevyskytují (např. u jihoamerických indiánů nebo indiánů Tohono O’odham 2)), u jiných se četnost nechutnačů pohybuje mezi 10 až 40 procenty a v některých populacích je dokonce nechutnačů převaha (například v některých indických populacích).
Teprve 72 let po Foxově objevu se roku 2003 podařilo najít i gen, který je za tyto rozdíly zodpovědný – TAS2R38, nalézající se na chromozomu č. 7. Je jedním z více než 10 genů pro receptory hořké chuti.
S přírodní obdobou PTC se můžeme setkat například v brokolici nebo růžičkové kapustě a podle toho, jakou variantu genu TAS2R38 máme, nám pak tato zelenina chutná nebo nechutná hořce. Stejný znak se vyskytuje také u šimpanzů. Ti z nich, kteří hořkost nevnímají, mají na příslušném genu mutaci, způsobující nefunkčnost příslušných receptorů. Takoví šimpanzi proto nemají schopnost rozeznávat hořkou chuť. Naopak u člověka, který hořkou chuť PTC necítí, mutace pouze pozměnila receptor hořké chuti tak, že necítíme hořkost PTC, ale k jiným hořkým látkám zůstáváme vnímaví. Víme to díky plodům rostliny Antidesma bunius, které chutnačům chutnají sladce, avšak nechutnači je cítí jako hořké.
Tento znak se vyskytoval i u našeho blízkého příbuzného – neandertálce. U něho však byla zastoupena jak šimpanzí, tak i lidská mutace, proto bychom mohli spekulovat, zda jsme ji od svých neandertálských příbuzných nezdědili jako následek křížení, které mezi neandertálci a moderními lidmi probíhalo před 50 000–60 000 lety. 3)
Nezodpovězenou otázkou zatím zůstává, k čemu nám v minulosti byl tento znak užitečný a zda pro nás má význam i v současnosti. Jedna z hypotéz tvrdí, že v době, kdy jsme se živili jako lovci a sběrači, jsme díky získané schopnosti vnímat hořkost dokázali lépe odlišit jedovaté od bezpečně poživatelného. V současné zemědělské společnosti by nám to zase mohlo umožnit poznat potraviny napadené kupříkladu plísní ap. Nicméně jsou to jen spekulace a domněnky.
Existuje však řada studií, které odhalily dopad tohoto genu na naše stravovací návyky. Některé z nich například dokládají … (dočíst článek si můžete v tištěném vydání časopisu nebo si jej zakoupit on-line).
K článku (v letním dvojčísle) jsme přiložili speciální chuťový testovací papírový proužek, kterým si můžete vyzkoušet, jak hořkou chuť, o níž jsme psali výše, vnímáte. Do studie je možno se zapojit až do konce září 2016, do kdy si můžete testovací lístky zdarma vyzvednout také na těchto deseti partnerských místech (po kliknutí na ikonu místa se zobrazí přesná adresa i otvírací doba):
Na tomto místě všem zájemcům přinášíme v grafické podobě výsledky letního projektu, ve kterém jste se měli možnost otestovat na tři znaky. Podrobnější komentář populačního genetika Masarykovy univerzity Pavla Lízala, který projekt s časopisem Vesmír zorganizoval, si můžete přečíst v článku, který najdete v březnovém vydání Vesmíru.
Svět a s ním i pracovní trh se mění stále dynamičtěji. Dnes musíme umět pracovat s technologiemi, které ještě před deseti lety neexistovaly. Jaká by měla být ideální škola, aby tyto trendy dokázala zachytit? A naopak, nepřinesly nové technologie i nové příležitosti? Příležitost změnit mnohé k lepšímu, vzdělávat efektivněji a přitom levněji?
Škola nemůže honit trendy a kličkovat za nimi jako zajíc. Naopak, potřebujeme školu, která je čitelná a ukotvená. Obsah se bude měnit, forma ještě více a rychleji, ten pevný bod ve vesmíru, od kterého se musí vše odvíjet a vůči kterému musíme vše vztahovat, tedy musí být jiný. Tím musí být cíl vzdělávání. A musíme se na něm všichni shodnout. Nesmí to být jen text v úvodu nějakého zákona, ale všeobecně akceptovaná a sdílená věc. Jakmile jednou tento pevný bod budeme mít, můžeme skutečně začít něco se vzděláváním dělat. Zvolit nejefektivnější způsob, jak daného cíle dosáhnout, zvolit způsob, jak se adaptovat na nové podmínky. Už žádné ad-hoc zásahy a práce s dojmy jako východisko. Pak nastupuje odborná diskuse, zda to či ono opatření, ta či ona forma cíl naplňuje lépe nebo hůře.
Pojďme vyzkoušet tento cíl: vybavit děti takovými kompetencemi, aby byly schopné vést smysluplný život 1).
Pojďme zapomenout na to, že škola už tu nějakou dobu funguje a zkusme si ji definovat znovu. Právě proto, že vnější okolnosti se dramaticky změnily. Jak by vypadala, jaké funkce by měla mít, aby co nejefektivněji přispívala k naplnění tohoto cíle vzdělávání? Jak by měla vypadat přirozená evoluce školy? Pokud se nepřizpůsobí novému kontextu, také jí hrozí, že úplně zmizí?
V mnoha zemích, kde se využívají k různým účelům testy IQ, docházelo v určitých periodách ke značným nárůstům. Tento jev je znám jako tzv. Flynnův efekt. Ve zkratce jde o to, že výsledky ve standardizovaných IQ testech se průběžně zlepšují. Naměřené tempo je přirozeně v různých zemích různé, ale je zjevné, že nemůže být výsledkem nějakého přirozeného růstu. Kdyby to platilo, naši předkové v roce 1900 by byli na úrovni svéprávnosti. Když si přečteme Shakespeara nebo podíváme na dílo Leonarda da Vinci, je jasné, že takové tempo růstu měřené inteligence může mít na svědomí pouze prostředí. Dnešní doba nás jednoduše nutí více analyzovat, více pracovat s abstrakcí. Mozek se prostě chová jako sval, a čím více jeho jednotlivé části cvičíme, tím více se i posouváme. Někdy dočasně, někdy dokonce trvale. Ano, predispozice jsou dány geneticky, ale úroveň, kterou v rámci možného intervalu dosáhneme, už záleží na vnějších okolnostech. A interval je zjevně relativně široký. Na prostředí tedy záleží a záleží na něm značně.
Naše prostředí je tedy nyní bohatší na podněty, které jsou relevantní pro schopnosti měřené IQ. A to se ve školách učíme vlastně stále totéž. Dříve byla škola velmi podnětným prostředím. Zejména pokud její alternativou byla monotónně se opakující práce v průmyslu nebo ještě dříve těžká dřina v zemědělství. V tomto kontextu bylo i učení latiny silným intelektuálním zážitkem. Dnešní svět je ale naprosto jiný a skýtá neporovnatelné množství jiných podnětů, a to na libovolné úrovni obtížnosti. V tomto ohledu už je čas strávený ve škole nutno porovnávat s ostatními příležitostmi. Ty se neustále rozrůstají a zlepšují ve všech aspektech. Hodnota času tedy roste. Možná, že vystavit studenty reálnému světu by bylo smysluplnější, než stále obtížněji vytvářet svět umělý, svět školy, jak ho všichni známe, kam jsme všichni chodili.
Propast mezi školní a skutečnou realitou se neustále zvětšuje a o to větší dopad má na motivaci. Dříve nebyl zásadní rozdíl mezi apatií ve škole a apatií v socialistické společnosti. Dnes už je ale rozdíl tak dramatický, že se pro mnohé stává nesnesitelný. Proč má nadaný student poslouchat podprůměrný výklad podprůměrného učitele, když už vše dávno ví, a pokud ho látka zajímá, tak si ji může v daleko lepší kvalitě poslechnout z daleko fundovanějšího zdroje?
Je určitým paradoxem, že dobrá škola vlastně činí studenty nezávislé na vzdělávacím systému. Pokud naučí děti učit se a používat hlavu, tak už se dnes budou schopny naučit téměř cokoliv. Žádný paradox to ale není. Stejně jako dobrý rodič se pozná podle toho, že jeho děti se dokážou postarat samy o sebe, cílem školy by mělo být totéž. To je ve světě, který se mění doposud bezprecedentním tempem, také jedinou smysluplnou možností.
Jsou samozřejmě oblasti, které vyžadují sdílený zážitek, těch ale rozhodně není většina a není žádný důvod se domnívat, že by děti velmi rychle samy neodhalily, kdy je lepší spolupracovat. Škola už nemá monopol, škola už je všude kolem nás. Jen proto, že se něco dělalo vždycky, to nemusíme dělat také. Dokud nebyl internet a tzv. MOOC (massive open online course = hromadný otevřený online kurz), tak dávalo smysl chodit si pro informace do školy. Dnes už můžeme větší část informací a znalostí načerpat mimo školu. To nám otevírá obrovský prostor. Je jasné, že u malých dětí se naše pozornost asi příliš nezmenší, jejich vnímání světa je do té míry omezené, že se bez pomoci dospělých neobejdou. Pokud ale bude škola dělat dobře svoji práci, jejich autonomie poroste a dříve či později dosáhne bodu, kdy se škola stane jen doplňkem jinak významně autonomního procesu vzdělávání každého individuálního studenta. Primárním cílem školy tedy musí být naučit děti učit se, dát jim aparát, který pak mohou efektivně uplatňovat po celý život. Naučme děti chytat ryby. Čím dříve je to naučíme, tím dříve se mohou začít vzdělávat skutečně efektivně. Co kdyby si žáci ze školy odnášeli jen zadání a sami či společně s ostatními, kdykoliv, kdekoliv a s využitím jakýchkoliv zdrojů, by nosili řešení nebo otázky? Co kdyby se učili skutečně problémy řešit, místo přebírání hotových pravd? Chodit do školy má dnes smysl jen v situaci, kdy probíhá diskuse, reflexe, reálné zapojení. Všechno ostatní už se dá dělat jinde, efektivněji a většinou lépe. A zadarmo.
Velké téma. Všechno se přece nedá vygooglit. Opravdu nedá. Neznám ale nikoho, kdo by tvrdil, že si vše vygooglí a že vzdělávání nemá smysl. Přesto je to poměrně rozšířená představa o tom, co vlastně chtějí ti, kteří zpochybňují stávající systém založený většinově právě na transmisivní výuce 2). Základní neporozumění je v rozdílu mezi informacemi a znalostmi. Informace opravdu máme téměř volně a téměř okamžitě k dispozici. A to je skvělé. Znalost už je ale něco úplně jiného, to už je informace zařazená do kontextu, něco, co dokážeme reálně použít. To že mám v hlavě recept na guláš, který jsem nikdy v životě nevařil, neznamená vůbec nic. Naproti tomu znalosti jsou nepostradatelnou součástí skutečné kompetence, tedy reálné schopnosti danou věc dobře a efektivně dělat. Zároveň platí, že čím širší a komplexnější síť znalostí mám, tím lépe jsem schopen zpracovat podněty nové.
Znalosti jsou tedy opravdu základ. Pasivní biflování faktů, které po zkoušce opět zapomeneme, je ale trestuhodná ztráta času. Škola musí být místem, kde se informace přetavují ve znalosti, a to se pasivním přijímáním informací dosahuje dost obtížně. Kdybychom brali cíl vzdělávání vážně, vypadaly by školy úplně jinak. Dnes máme větší výběr vzdělávacích zdrojů, než jaký jsme kdy měli. A velmi dobrých, protože nové technologie na rozdíl od knih, které tu už nějaký pátek máme, dokážou vytvořit úplně jinou úroveň interaktivity, často se studentovi přímo přizpůsobují. Například Khanova škola umožňuje každému naučit se spoustu věcí a dokonce vlastním tempem. To jsou možnosti, o kterých se nám dříve ani nesnilo. Proč chodit do kina na černobílé němé filmy, když mám doma k dispozici velkou barevnou televizi s připojením na internet? A časem i virtuální 3D prostředí, kde si například na molekuly budu moci doslova sáhnout? Škola by tedy neměla být místem, kde se suše předávají informace, ale místem, kde si žáci mohou nové poznatky ve spolupráci s ostatními správně utřídit. Pokud bychom dokázali do vzdělávání více zapojit klíčové prvky konstruktivismu 3), budeme efektivně přijímat nejen znalosti, ale ruku v ruce s tím budeme rozvíjet i ty nejdůležitější měkké dovednosti, například týmovou spolupráci nebo kritické myšlení. Naučit děti kriticky hodnoti informace je naprosto zásadní. Pro budoucnost společnosti je to daleko důležitější než vyjmenovaná slova nebo kroužek či čárka nad u. Pokud se nám podaří využít prostor vzniklý novými možnostmi k tomu, abychom posílili možnosti rozvoje měkkých dovedností, bude to obrovský posun k lepšímu hned na dvou frontách.
Schopnost pochopit podstatu problému a popsat aktéry, jejich role a vztahy mezi nimi je rozhodně jedním z klíčů k úspěchu v životě i na pracovním trhu. Výuka matematiky je všeobecně akceptována jako nástroj rozvoje právě těchto schopností. Ale je to skutečně tak? Pokud se někdo naučí nazpaměť vzoreček či postup, který jen recykluje během testu a následně zapomene, opravdu si při tom něco rozvíjí? Ano, odpor k matematice. Pokud ale matematiku vyučujeme způsobem, který děti učiní středobodem poznávání a dá jim dostatečnou autonomii a motivaci, aby k témuž výsledku mohly dojít samy, pak je to naprosto skvělý nástroj, který jim kromě rozvoje analytických schopností přináší i klíčový aspekt vnitřní motivace, tedy sebedůvěru ve vlastní schopnosti řešit problémy 4). To, že z matematiky maturuje méně než 30 procent 5) studentů a že výsledky nejsou nijak oslňující, tedy může znamenat jen jediné: Neumíme ji učit. Jak jinak si vysvětlit, že jazyk přírody, něco, co je na pracovním trhu tak ceněno, láká tak málo lidí? Místo toho, abychom se zamysleli, co děláme při výuce špatně, raději zavedeme povinnou maturitu. Kdybychom brali cíl vzdělávání vážně, nikdy bychom takovou chybu nemohli udělat. Řešili bychom, co udělat proto, aby děti viděly v matematice smysl a skutečně ji uměly používat a neřešili bychom, kolik procent maturantů má nějaký papír.
Právě analytické schopnosti se nejlépe rozvíjejí v kolektivu ostatních. Tato role je jen těžko nahraditelná a mělo by se na ní stavět. Je velmi pravděpodobné, že v mnohým oblastech škola své postavení ztratí. U předmětů, kde je společný postup efektivnější, si však může zachovat výsadní postavení.
Je třeba bojovat se závistí, je třeba budovat základy zdravého sebevědomí.
Úspěšné země se úspěšných nebojí. Naopak. Musíme naučit děti respektu ke všem, kdo něco ovládají a umí. Respekt ke skutečným elitám. Škola musí být schopna vysvětlit, proč je třeba tolerance a proč je závist střelbou do vlastního kolena. Je třeba ukázat, že prosperita země je podmíněná otevřeností. Obyvatelé zemí, které se nebojí konfrontovat s těmi nejlepšími na světě, to mají opravdu těžší. Jsou vystavení drsné konkurenci. Výsledek je ale pro všechny lepší. Někteří ztrácejí relativně, ale absolutně jsou na tom lépe všichni.
Spolu s rostoucím vlivem technologického pokroku poroste i význam přílivu mozků pro ekonomiku. Příliv mozků bude stále důležitější než příliv svalů. Existuje nějaká země na světě, která je tzv. „braingainová“ (tedy dokáže cíleně přilákat ty nejnadanější z celého světa) a přitom je chudá? Ne. Není. A také není shodou náhod, že jsou to země, které jsou na špičce světové vědy a které vévodí i aplikaci moderních technologií v průmyslu. Tady není na co čekat. Ve společnosti postižené syndromem postsovětské apatie je potřeba boje se závistí akutní. Sebedůvěra a zodpovědnost se ale nedá naučit kontrolou a aplikací cukru nebo biče. Dá se ale vypěstovat postupně. Potřebujeme podnětné prostředí, které dokáže studentům důvěřovat a naučí je důvěřovat i sobě a které bude dostatečně motivující, aby vytvořilo skutečné pracovní návyky.
Socioekonomické prostředí, ve kterém vyrůstáte, má dramatický dopad na to, jak budete v životě úspěšní. To asi nikoho nepřekvapí. To, že nejsmyslnějším vysvětlením Flynnova efektu je právě kvalita a množství relevantních podnětů, které prostředí skýtá, už víme. Jednou z klíčových rolí školy tedy musí být bariéry bořit. A to udělá právě tím, že bude dobrá, že všem bez rozdílu původu dokáže v maximálně možné míře poskytnout prostor pro rozvoj nejdůležitějších kompetencí. Když bude dobrá, nebude potřeba, aby si elity budovaly vlastní alternativní systém, který rozdíly dále posiluje, protože snižuje tlak na zlepšení ve zbytku vzdělávacího systému. Jestliže ovšem škola očekávání neplní, je segregace nevyhnutná. Jakmile jednou začne, rozdíly se už jen prohlubují. Přesně v tomto bodu se nyní nacházíme. Většina si ještě spokojeně užívá bezplatného, státem garantovaného školství, reálně už jde ale proces segregace těžko zastavit. Pokud někomu, kdo už má obrovskou startovní výhodu v podobě sociálního kapitálu úspěšných rodičů, přidáte ještě výrazně lepší vzdělání, posouváte zbytek společnosti na druhou kolej. To už je propast, která se snadno nepřekoná. Pokud škola neumožní plně rozvinout i ty sebemenší vlohy, je to obrovská celospolečenská ztráta a zločin na konkrétních lidech. Přitom právě v zemích, kde segregace dosáhla tristních rozměrů, například v USA, vznikají přirozeně jako reakce iniciativy, které dokazují, že při dobře zvolené strategii je možné pomoci opravdu všem. Je absolutně neobhajitelné zlomit nad někým hůl, pokud existují funkční nástroje, jak mu pomoci.
Trendem posledních padesáti let je postupný nárůst počtu lidí s diagnózou duševní choroby. V Česku to znamená, že psychiatrické ambulance každý rok přijmou přes 600 tisíc pacientů 1). To je dvojnásobek ve srovnání s rokem 1994. Skutečný výskyt v populaci je však podle odhadů vyšší, neboť řada lidí pomoc nevyhledá z obavy před přetrvávající stigmatizací.
Trend se projevuje i na spotřebě léků. Nejstrměji roste užívání antidepresiv. Mezi lety 1994 a 2013 více než 9,5krát, což jen ilustruje, jak výrazně přibývá právě diagnóza deprese (trpí jí až dvacetina české populace). Příčiny deprese jsou přitom pro lékaře stále ještě do značné míry velkou neznámou. Podobně jsme na tom se schizofrenií (cca 25 procent duševně nemocných).
U nás už takové spoluobčany nezavíráme do klecí, ani na speciální poutací křesla, snažíme se pochopit příčinu jejich potíží a adekvátně na ni odpovědět. Mimo jiné i s tímto zřetelem před nedávnem vznikl Národní ústav duševního zdraví (NÚDZ), v němž se výzkum duševních poruch soustřeďuje v pozoruhodně širokém spektru aktivit. Vesmír vám nyní představuje ty, z našeho pohledu, nejzajímavější.
Po celosvětovém (politicky motivovaném) útlumu psychedelik ve vědeckém výzkumu ze 70. let nastává renesance. Podaří se naplnit myšlenky ze čtyřicátých let 20. století o možném terapeutickém využití některých psychedelik? V čem mohou odborníkům pomoci při zkoumání hlubin naší mysli, čtěte v článku Jak může jediný „trip“ změnit osobnost.
Dal by se spánek využít k vylepšení paměti? Zatím je tato možnost stále hypotetickou, ale určité pokroky v této oblasti již byly zaznamenány, říkají autorky článku Vyspěte se na to!
Mezi nejčastější poruchy spánku patří nespavost. Její příznaky trápí přibližně dvacet až třicet procent populace. Podaří se ji zvládnout i metodou, která skvěle účinkuje u depresí – elektrickou stimulací mozku? Možnou odpověď nabízí článek Nový směr léčby nespavosti – elektrická stimulace mozku.
Deprese je celosvětově významnou psychickou nemocí (trpí jí zhruba 350 milionů osob), proto se jí zabýváme i v několika článcích tištěného časopisu Vesmír (snadno se k nim dostanete i jednotlivě v placeném on-line vydání časopisu).
Rádi bychom Vás upozornili na článek Příběh jedné molekuly. Jde o ketamin, který má mimořádné vlastnosti, zejména pokud jde o rychlost, s níž nastupuje jeho antidepresivní účinek – v řádu desítek minut (běžná antidepresiva zaúčinkují obvykle až za více než měsíc). Ketamin má ale bohužel i svou drogovou minulost a současnost, což vykreslený obraz „barví“ do zajímavých tónů.
Proč v poslední době prudce roste počet depresí v moderním světě? Jedna z teorií říká, že jde o přizpůsobivou reakci na stres. Představuje ji článek Barva černým myšlenkám.
Často se říká, že obrázek vydá za tisíc slov. Stejnojmenný článek ukazuje výsledky mimořádně zajímavého výzkumu, zaměřeného na rozpoznání našich kognitivních schopností. Podle něj stačí překvapivě jednoduchý test, v němž má experimentující osoba nakreslit ciferník s hodinami dle písemného zadání. Ukazuje se, že tento jednoduchý test může mít i ryze praktickou aplikaci. Bude pro vás problém nakreslit ciferník?
Pomáhají vám vyhledat na googlu podstatné výsledky, na facebooku rozpoznávat obličeje či v mailových schránkách identifikovat spam. Mají hodně společného s mozkem ve vaší hlavě. Jsou to totiž matematické modely neuronů přirozených, které to vše dělají. Jak fungují a k čemu je dobré je studovat, o tom vypráví článek Neuronové sítě přirozené a umělé.
Jak je možné, že jedni lékaři zastávají názor o protektivních účincích alkoholu, zatímco druzí je popírají, přičemž obě strany se odvolávají na „vědecké studie“? A jak je to vlastně s tolik propagovanou ochrannou rolí alkoholu u jeho občasných konzumentů? Přečtěte si Alkohol a statistika.
V našem mozku se vyskytují zrcadlové neurony se schopností „zrcadlit“ akce ostatních. Výzkum ukázal, že se aktivují nejen tehdy, když jedinec provádí záměrný pohyb, například úchop, ale i tehdy, když takovou akci jen pozoruje, ví o ní nebo slyší zvuk, který ji doprovází. Nyní věda zkoumá, jakou roli hrají zrcadlové neurony kupř. ve schizofrenii. Čtěte Zrcadlové neurony ve zdraví a nemoci.
O tom, jak změny čichového vnímání mohou předpovědět nemoc vypráví text Co nám čich může říci o stavu mozku? A v článku Srovnání vývoje potkana a člověka se zabýváme i tím, jak zvolit vhodný věk laboratorního zvířete, na němž chceme hledat paralely s věkově příznačnými stadii nemocí lidí.
1) Stav k roku 2013, zdroj: Ústav zdravotnických informací
Spánkem strávíme třetinu života. Co se během něj s námi děje? V poslední době se ukazuje, že kromě odpočinku a obnovy sil má mnoho dalších důležitých úkolů. Mimo jiné představuje nejlepší stav pro upevnění paměťových stop.
Podle naší intuitivní představy spánek slouží hlavně pro odpočinek a obnovu sil. Mimo jiné je dále důležitý pro termoregulaci, metabolickou regulaci i pro imunitu. V poslední době se také hovoří o dalším pravděpodobném důvodu, proč spíme. Zdá se, že spánek slouží pro uchování správných funkcí mozku. Je spojován s detoxikací mozku pomocí takzvaného glymfatického systému, s výměnou glykogenu, synaptickou plasticitou i pamětí. Zejména pro konsolidaci paměti a vytváření dlouhodobých paměťových stop spánek představuje optimální stav mozku.
Aby se jakákoliv informace stala vzpomínkou, musí se nutně objevit tři procesy paměti. Během získávání nové vzpomínky (učení) se senzorická informace zpracuje do podoby mentálních reprezentací. Dále při konsolidaci dojde ke stabilizaci vytvořené vzpomínky v dlouhodobé paměti a jejímu fyzickému uložení v mozku. Vybavování je charakteristické přístupností vzpomínky (vědomě i nevědomě) po jejím uložení. Učení a vybavování jsou funkce spjaté především s bdělostí, kdežto konsolidace probíhá při „offline“ stavech, zejména během spánku. Učení a konsolidace, dva navzájem vylučující se procesy, angažují překrývající se neuronální zdroje. Proto spánek, charakteristický redukcí příjmu vnějších informací, představuje ideální příležitost pro přenos naučených informací do dlouhodobých úložišť mozku.
Již klasické experimenty Hermanna Ebbinghause z roku 1885 poukázaly na ochranný účinek spánku na zapomínání nesmyslných slabik. Výzkumy Jenkinse a Dallenbacha na začátku 20. století pak nalezly, že vzpomínka může být lépe zachována po období spánku v porovnání se stejným obdobím bdělosti. Po objevu rozdílných stádií spánku se začal rozvíjet výzkum, který měl určit vliv různých spánkových fází na jednotlivé druhy paměti.
NREM spánek (bez rychlých očních pohybů, zahrnuje povrchní i hluboké fáze) je spojován zejména s deklarativním typem paměti. Deklarativní paměť se dělí na paměť epizodickou, obsahující vzpomínky vázané na určitý čas a místo (např. svatba kamaráda), a paměť sémantickou, umožňující vybavit si fakta bez spojitosti s určitým místním a časovým kontextem (např. nejvyšší hora ČR).
REM spánek (s rychlými očními pohyby, bohatý na snění) naopak spíše souvisí s konsolidací emoční paměti a procedurálních vzpomínek, tedy dovedností, jak se věcí dělají (např. jízda na kole). Otázka, která stádia spánku jsou důležitá pro jednotlivé druhy paměti, je však složitá a nové teoretické a výzkumné poznatky dále osvětlují mechanismy procesu konsolidace paměti a jejich implikace nejen pro běžný život.
Existuje několik modelů, které se snaží objasnit způsob, jakým se paměť konsoliduje během noci. Prvním takovým modelem je „hipokampo-neokortikální dialog“, během něhož se přes den naučené informace uložené v prozatímním úložišti hipokampu v noci přenesou do širších oblastí kortexu, kde jsou uloženy dlouhodobě a stabilněji. Během spánku dochází k přehrávání naučených informací v rozhovoru mezi hipokampem a neokortexem, vývojově mladší mozkovou kůrou. Výzkumy na laboratorních potkanech ukázaly, že po navigačním učení v bludišti dochází k aktivaci stejných neuronů během spánku, jež byly aktivní během učení. Nejenže jsou aktivovány stejné neurony, ale tento proces se odehrává ve stejném sledu jako při bdění a navíc v časově zkomprimované podobě. Přehrávání informací během spánku probíhá asi deset až dvacetkrát rychleji než při učení.
Dialog mezi hipokampem a neokortexem probíhá zejména v hlubokém spánku, který je charakteristický pomalými oscilacemi. Tato nejhlubší podoba spánku udává a synchronizuje rytmus celého mozku. Umožňuje tím dalším oscilacím spojeným s konsolidací paměti (komplexy hipokampálních ostrých vln a vysokofrekvenčních oscilací či spánková vřeténka), aby díky optimální časové koincidenci umožnily co nejefektivnější komunikaci mezi různými mozkovými oblastmi a přenos informací samotných.
Dalším modelem, který se zabývá mechanismem konsolidace paměti během spánku, je „hypotéza synaptické homeostázy“. Synapse zajišťuje spojení mezi dvěma neurony, díky němuž spolu mohou neurony komunikovat (pomocí nervových vzruchů a chemických látek). Podle zmíněného modelu spánek přispívá k regulaci synaptické konektivity, zejména v mozkové kůře. Během učení a formování paměti dochází k saturaci synaptických spojení. Právě hluboký spánek s pomalými oscilacemi umožní jejich desaturaci a snížení synaptických spojení do takové míry, která je blízká původnímu stavu před učením. Spánek podle této hypotézy umožňuje zefektivnění synapsí a následně i paměťových stop. Zároveň zabraňuje přetížení synaptických spojení.
Obě teorie se nutně nemusí vylučovat, naopak nabízí prostor pro vzájemné doplnění. Celý proces konsolidace deklarativní paměti během noci může být přirovnán k sochařství. Během dne člověk nashromáždí na mozkovém podstavci hmotu plnou informací. Dalším krokem je hrubé tvarování a tesání nejsilnějších a nejdůležitějších součástí informací, ze kterých se stane socha. Pro tvarování je ideální doba pomalovlnného spánku. Dalším tvarováním a detailním propracováním během následných stádií spánku a jejich opakováním dochází k vytvoření finálního díla, uložené vzpomínky. Zároveň dojde k úklidu synaptických spojení podstavce, na kterém se bude moci tvořit nové dílo další den.
Role REM spánku byla v poslední době spatřována zejména ve zpracovávání emocí a emoční regulaci. Současná hypotéza „Spánek pro zapomínání, spánek pro pamatování“ popisuje, jak může REM spánek sloužit ke zpracování emočních vzpomínek. Podle této teorie spíme, abychom zapomněli emoční tón vzpomínky, avšak také abychom si pamatovali vzpomínku samotnou. Během REM spánku dochází k oddělení emočního náboje od paměťové stopy. Celý obrázek této hypotézy však není ucelený, a je proto stále neznámou, zda konsolidace emočně nabitých vzpomínek probíhá jinak než u emočně neutrálních vzpomínek, nebo je odrazem stejného procesu obohaceného o emoční náboj.
U paměťových úkolů se silnou procedurální komponentou, např. při učení neznámým motorickým úkonům (cvičení na trampolíně),  se následně zvyšuje výskyt REM spánku. Vliv REM spánku na paměť je dokonce patrný od útlého dětství, již u novorozenců se REM zmnožuje po úspěšném nácviku motorické odpovědi – otočení hlavy. Deprivace REM spánku pomocí cíleného probouzení v této spánkové fázi či pomocí spánkové deprivace v druhé polovině noci, která je bohatá na REM spánek, odpovídajícím způsobem vede k horšímu výsledku v testech procedurální paměti.
Ačkoliv konsolidace deklarativní paměti probíhá primárně během NREM spánku, REM spánek se zřejmě na procesu také podílí. Jeho význam pravděpodobně stoupá se vzrůstající komplexností paměťové úlohy. U jednoduchých verbálních deklarativních úkolů nebyla role REM prokázána, avšak s větší komplexností paměťových testů a také například po intenzivním období učení (např. na zkoušky) bylo ovlivnění REM spánku evidentní. Podle hypotézy „aktivní konsolidace“ se funkce REM i NREM spánku navzájem překrývají a doplňují. NREM spánek stimuluje redistribuci vzpomínek mezi mozkovými strukturami a REM spánek slouží k následnému zpracování vzpomínek v rámci jednotlivých částí mozku. Vzájemná interakce mezi REM a NREM je proto patrně nezbytná pro správnou konsolidaci paměti během spánku.
Dalším krokem kupředu je využití znalostí o propojení spánku a paměti a jejich aplikaci v životě. Dal by se spánek například využít k vylepšení paměti?
Představme si ideální situaci, kdyby se nám během spánku uložily informace, které potřebujeme, nebo vymazaly informace, které nechceme. Zatím je tato možnost stále hypotetickou, ale určité pokroky v této oblasti již byly zaznamenány.
Experimentálně byl testován např. princip reaktivace, při kterém je během učení člověk stimulován určitým senzorickým vjemem, který je mu pak znovu prezentován během spánku. Například pomocí čichové stimulace vůní růže během učení a následně během pomalovlnného spánku si lidé pamatují naučené informace lépe, než bez stimulace.
Ke zlepšení paměti během spánku byla využita i akustická stimulace. Zvukové signály korespondující s podnětem (např. syčení u obrázku konvice) byly prezentovány jak během učení, tak během hlubokých stádií spánku a vedly k signifikantnímu zlepšení paměti druhý den. Akustickou stimulaci vědci dovedli o krok dál, když ji vyzkoušeli i bez prezentace stimulu během učení. V přesně vymezených fázích pomalých oscilací hlubokého spánku byl přehrán tón, který tyto oscilace zvýraznil, a tím uměle prohloubil spánek. Druhý den po stimulaci došlo ke zlepšení paměti.
Testovány jsou i další techniky nad rámec podnětové stimulace. Například pomocí transkraniální magnetické stimulace (TMS), neinvazivní a bezpečné metody, která využívá magnetické pole k vytváření elektrických výbojů v oblasti zájmu v mozku, se vědcům podařilo stimulovat pomalovlnný spánek. Výsledkem bylo opět zlepšení paměti druhý den.
Výzkumy tohoto typu mohou nalézt využití nejen v případech, kdy si budeme například přát zlepšit paměť, ale také tehdy, budeme-li chtít zapomenout na něco nepříjemného. Není vyloučeno, že v klinické praxi bude jednou možné manipulaci paměti využít při léčbě traumat, fobií, či neurodegenerativních a jiných onemocnění ovlivňujících paměťové funkce.
Ačkoliv je vzrušující sledovat pokroky vědců v oblasti cílené reaktivace paměti a ovlivňování její konsolidace či rekonsolidace, stále nás ještě čeká dlouhá cesta nejen k dokonalejší schopnosti manipulovat s pamětí, ale i k pochopení všech mechanismů, které jsou během zpracovávání paměti v průběhu spánku zapojeny. Vše s sebou navíc přinese i nové etické problémy, které bude nutno vyřešit. Naštěstí se prozatím nemusíme obávat. Pro případy, kdy si budete potřebovat něco dobře pamatovat, platí v tuto dobu nejlepší a nejjednodušší rada: Vyspěte se na to!
Na léčbu depresí účinkuje. Pomůže elektrická stimulace mozku i pacientům trpícím nespavostí?
Nespavost patří mezi nejčastější poruchy spánku. Její příznaky trápí přibližně dvacet až třicet procent populace. Charakterizuje ji obtížné usínání, narušení plynulosti spánku či předčasné probouzení navzdory odpovídajícím podmínkám a příležitosti ke spánku.
První volbou její farmakologické léčby jsou převážně hypnotika, u nichž však existuje riziko rozvoje závislosti. V poslední době roste ve výzkumu i klinické praxi zájem o neurostimulační metody, které by se mohly stát vhodnou léčebnou alternativou. V současnosti je v popředí zájmu účinek neurostimulace v léčbě afektivních poruch. Stále víc se ukazuje, že by mohly pomoci i u dalších onemocnění. Mohly by najít uplatnění i u poruch spánku?
O využití elektrické stimulace v oblasti spánku se odborníci zajímali již v 19. století, kdy George M. Beard a Alphonso D. Rockwell publikovali kapitolu o elektroterapii nespavosti. Jak zjistili, jedním z bezprostředních důsledků elektrostimulace byla ospalost, která se dostavovala dokonce i během zákroku. Tento efekt se měnil v závislosti na síle elektrického proudu, temperamentu jedince či denní době. Pro choulostivé a bezesné pacienty byl večer nejvhodnější čas pro aplikaci. Silné uklidňující účinky byly nejmarkantnější těsně před ulehnutím.
Dnes se zájem o využití elektrostimulace u poruch spánku pomalu vrací. S jakými výsledky?
Jeden z předpokládaných mechanismů účinku stimulace je vysvětlován pomocí modelu nadměrného nabuzení organismu (tzv. hyperarousal), který přispívá ke vzniku a udržování nespavosti. Nabuzení se projevuje na úrovni autonomního a centrálního nervového systému, kognice i emocí. Zasahuje tak do kvality spánku i denního fungování pacientů.
Přítomnost nadměrného nabuzení dokazují studie využívající zobrazovací metody mozku. U pacientů s nespavostí prokázaly během bdělosti a non-REM spánku zvýšenou aktivitu v mozkových oblastech spojených s kognitivními procesy a emocemi, jako je amygdala, hipokampus a oblast mozkové kůry pod spánkovým lalokem, nazývaná insula. Pacienti také vykazovali nižší pokles aktivity při přechodu z bdělosti do non-REM spánku v oblastech zodpovědných za bdělost. Sníženou aktivitu během bdělosti projevovali pacienti v přední části čelního laloku. Tato oblast se podílí na regulaci emočních a kognitivních procesů díky kortiko-talamo-kortikálním drahám, a proto hraje důležitou roli také v regulaci spánku a bdění. Jedním z předpokladů, jak ovlivnit úroveň nabuzení mozku a kvalitu spánku, je působení elektrické stimulace právě na tuto oblast.
Dosud malý počet studií zabývající se efektivitou elektrostimulace u chronické nespavosti využíval především transkraniální stimulaci stejnosměrným proudem (tDCS, viz obrázek). Tato neinvazivní metoda vede k měřitelným změnám na úrovni neurální aktivity i chování. Stejnosměrný elektrický proud teče jedním směrem od pozitivní elektrody (anodě) k negativní elektrodě (katodě).
Podle toho, jaký typ elektrod umístíme nad cílovou oblast mozkové kůry, rozlišujeme dva druhy zapojení. Anodální zapojení zvyšuje excitaci neuronů, zatímco katodální zapojení ji snižuje. Primární mechanismus účinku metody spočívá v podprahové modulaci neurálního klidového membránového potenciálu, která způsobí změny reaktivity neuronů. Celkově však záleží na stimulované oblasti, typu neuronů, délce stimulace a velikosti proudu.
Mohammad R. Saebipour a jeho kolegové nedávno prokázali pozitivní vliv metody na kvalitu spánku u nespavosti. Stimulace totiž pomocí pomalých oscilací stabilizovala hluboký spánek pacientů. Jiná studie prokázala pozitivní vliv stimulace také na konsolidaci paměti během spánku. Doposud jediná skupina autorů zkusila stimulovat frontální oblasti mozku pacientů s nespavostí během dne. Tento typ stimulace vychází z předpokladu, že změny v aktivitě frontální kůry mohou ovlivnit nadměrné nabuzení a kvalitu spánku přes již zmíněné kortiko-talamo-kortikální dráhy. V této studii vedla anodální stimulace u zdravých účastníků výzkumu ke snížení celkové doby spánku a ke zvýšení úrovně nabuzení. U pacientů s nespavostí však nedošlo k žádné významné změně kvality spánku ani u anodálního, ani u katodálního zapojení. Vzhledem k jednorázovému typu stimulace není jasné, zda stačila k tomu, aby se projevily změny na úrovni architektury spánku a aktivity mozku.
Otázka, zda dlouhodobější elektrická stimulace dokáže zlepšit spánek a denní fungování pacientů, tak zatím zůstává nezodpovězená. Spolu s ní se ale objevují další, neméně zajímavé představy možné budoucnosti: Budeme jednou schopni navozovat či posilovat spánek pomocí elektrické stimulace? Budou moci pacienti používat neurostimulační metody v pohodlí svého domova? Výzkum v této oblasti stojí teprve na začátku, ale vědci začínají pomalu směřovat k odpovědím. Jisté však je, že stejně jako psychofarmaka, samotná elektrostimulace k léčbě nespavosti v mnoha případech nepostačí. Jako nejvhodnější léčba se zatím stále jeví jejich kombinace s kognitivně behaviorální terapií.
Velká část společnosti vnímá psychedelika jako rovné jiným drogám a spojuje si je tedy s mnoha negativními charakteristikami. Jde o představu, kterou se vědci snaží v poslední době změnit; ukázat, že tyto látky mohou být prospěšné v mnoha oblastech psychiatrie.
Více než 40 let po výroku prof. Grofa nové výzkumy naznačují, že látky, které byly po celou tu dobu zakazovány a tabuizovány, by mohly mít vliv na neuroplastické pochody v lidském mozku.
Dlouho se předpokládalo, že mozek se vyvíjí pouze v raném dětství. V současné době už ale víme, že bez plastických změn by mozek byl zcela nepružnou strukturou, nemohli bychom se nic naučit ani si nic zapamatovat. Základní formování mozkové tkáně máme všichni dané geneticky, během života se ale mozek umí přizpůsobit vnějším i vnitřním vlivům a patřičně na ně reagovat právě reorganizací svých struktur. Mechanismem obnovování a rozvíjení mozku je neuroplasticita. Můžeme ji rozdělit na tvorbu nových neuronů (tzv. neurogenezi) a na neuroplastické změny již existujících neuronů ‑ jako zesilování či zeslabování již fungujících synapsí a vytváření zcela nových spojení mezi neurony (tzv. synaptogeneze). Míra těchto dějů přitom není pevně dána a reaguje flexibilně na různé změny vnějšího prostředí. Například u pacientů trpících depresí či schizofrenií a u lidí závislých na návykových látkách (opiáty, alkohol) či při chronickém stresu (vyšší hladiny kortikoidů) jsou tyto procesy významně narušeny. Neuroplasticky působí naopak stimulující prostředí, učení a pohybová aktivita. Z klinického hlediska je podstatné, že míru těchto změn je možno ovlivnit i farmakologicky, neuroplasticitu zvyšují téměř všechna antidepresiva či lithium.
Psychedelické látky, známé také jako halucinogeny, jsou chemicky různorodou skupinou látek, kterou spojuje charakter intoxikace – tzv. změněný stav vědomí (tzv. Altered State of Consciousness, ASC). Ten se kvalitou hodně odlišuje od běžného nastavení psychiky, nastávají při něm komplexní změny vnímání (halucinace, tzv. synestesie – například slyšení barev – a eidetismus – velmi živé představy), poruchy myšlení (rozvolnění asociací, ztráta logiky) a značné zesílení emočního prožívání (jak pozitivních tak i negativních emocí). Existuje velké množství psychedelických látek; mezi ty, u nichž věda v současnosti zkoumá terapeutické účinky, patří klasické halucinogeny, empatogeny, disociativní anestetika a některé další substance (viz rozbalovací box).
Psychedelika s terapeutickým potenciálem
Ketamin – disociativní anestetikum. V medicíně používaný přes 40 let. V současnosti užíván i v psychiatrii jako antidepresivum s krátkodobým silným účinkem.
Psilocybin – serotonergní halucinogen. Obsažený v několika druzích hub (například lysohlávka). Podle recentních výzkumů má velký potenciál v terapii některých neuropsychiatrických onemocnění.
LSD (diethylamid kyseliny lysergové) – serotonergní halucinogen. Připravuje se syntézou z ergotaminu, což je látka obsažená v námelu. Předpokládá se jeho potenciál v například v léčbě závislostí.
DMT (dimethyltryptamin) – serotonergní halucinogen, který se ve vyšších koncentracích vyskytuje v některých rostlinách například chrastice rákosovitá Phalaris arundinacea, která se vyskytuje běžně v ČR. Účinek DMT nastupuje velmi rychle, ale halucinace rychle odeznívají. Z důvodu krátkodobého účinku není v psychiatrické praxi využíván.
Mezkalin – serotonergní halucinogen, obsažený v několika druzích kaktusů například peyotl Lophophora williamsii či kaktus San Pedro Echinopsis pachanoi. Není využíván v klinické praxi.
MDMA (3,4-methylendioxy-N-methylamfetamin) – Derivát amfetaminu, slangově extáze. Řadí se mezi tzv. entaktogeny, tzn., vykazuje účinky podobné halucinogenům i simulantům, především zvyšuje silné emoční prožívání. Má velký potenciál v terapii posttraumatické stresové poruchy.
Ayahuasca – tradiční jihoamerický halucinogenní nápoj z liány Banisteropsis caapi a dalších rostlin. Obsahuje účinnou látku DMT a inhibitory enzymu monoaminoxidázy. Užívá se v terapii závislostí v komunitních centrech na pomezí tradiční a západní medicíny, například centrum Takiwasi v Peru.
Ibogain – serotonergní halucinogen izolovaný z mnoha rostlin především z keře Tabernanthe Iboga . Nyní používán k léčbě závislostí například na alkoholu, nikotinu, ale třeba i heroinu.
Salvinorin A – halucinogen účinný přes kappa-opiodní receceptory a dopaminergní systém. Je obsažený v šalvěji divotvorné (Salvia divinorum). Není využíván v psychiatrické praxi.
O terapeutickém využití psychedelik se uvažovalo již ve 40. letech 20. století po objevu psychedelických účinků LSD Albertem Hofmannem. V 50. a 60. letech je pak psychiatři rozsáhle zkoumali, přičemž jednou z hlavních bašt bylo bývalé Československo. LSD a další psychedelika se podávala mimo jiné jako podpůrný lék pro psychoterapii. Po období zlaté éry psychedelického výzkumu nastal ale v 70. letech naprostý útlum, který způsobilo celosvětové omezení psychedelik, jehož opodstatnění bylo pouze politické, nikoliv vědecké. Dnešní experimentální psychiatři v psychedelických látkách opět spatřují prostředek, jak pomoci nemocným, a to zejména těm, kterým konvenční léčba pomoci nedokáže.
Potenciální využití se zdá být široké – od úzkostně-depresivních stavů spojených s nevyléčitelnými onemocněními, tedy v rámci tzv. paliativní péče (zejména LSD, psilocybin), farmakorezistentních depresí (ketamin), obsedantně-kompulzivních poruch (psilocybin), přes post-traumatickou stresovou poruchu (MDMA) až po léčbu celého spektra závislostí na alkoholu, nikotinu či opiátech (psilocybin, LSD, ayahuasca, ibogain). Výsledky klinických studií vypadají velice nadějně; pacienti léčbu dobře tolerují a jejich stav se často rychle zlepšuje.
Existují dva hlavní pohledy na účinnost psychedelických látek v terapii. Čistě z neurobiologického pohledu psychedelika vhodně ovlivňují vlastnosti receptorů zahrnutých do rozvoje některých neuropsychiatrických onemocnění. U klasických halucinogenů jsou to zejména receptory pro neuropřenašeč serotonin (konkrétně všechna klasická psychedelika stimulují serotoninový receptor 2A, jehož změny jsou zahrnuty v patofyziologii depresivního onemocnění).
Řada prací, které se zabývají psychedeliky, ale považuje za nejzásadnější zlepšení psychické kvality života pacientů, kteří absolvovali psychedelický zážitek. Poprvé v historii tak například vědci popsali léky vyvolanou změnu ve struktuře osobnosti – lidé, kteří měli psychedelickou zkušenost s psilocybinem, byli otevřenější. Pro důležitost takových faktorů svědčí i pozorování, že hloubka psychedelického zážitku je v přímé souvislosti s mírou léčivého účinku, který posléze přetrvává ještě dlouho po odeznění intoxikace. Můžeme říci, že při změněném stavu vědomí se v mozku odehrávají pochody, které nás mohou ovlivnit na dlouhou dobu (má tzv. transformativní potenciál). Zážitek s psilocybinem označilo 70 procent intoxikovaných jako jeden z pěti nejdůležitějších momentů v jejich životě. Jednou z hypotéz toho, co se na neuronální úrovni v takové chvíli děje, je právě stimulace neuroplastických pochodů, která zprostředkovává funkční přestavbu neuronálních sítí, a ty mohou vysvětlit pozitivní výsledky měřené psychologickými testy.
Robin Carhart‑Harris, výzkumník z anglické psychedelické laboratoře na Imperial College London, tvrdí, že psychedelický změněný stav vědomí léčí například deprese (a jiné nepružné stavy) právě díky zvýšení flexibility naší mysli. To, že odrazem této flexibility by mohla být neuroplasticita, naznačují i experimentální data.
Neuroplastické změny mohou být hodnoceny pomocí sledování změn exprese proteinů přímo souvisejících s neuroplasticitou, jako jsou neurotrophin-4 nebo BDNF (brain derived neurotrophic factor). Tyto markery neuroplasticity jsou nejčastěji hodnoceny pomocí imunodetekce (tj. reakcí značené protilátky s cílovým proteinem) metodami Western blot či Elisa.
Nejsilnější důkazy o neuroplasticitě psychedelických látek jsou v současnosti u ketaminu, který zvyšuje uvolňování neuroplastické molekuly BDNF. Výhodou ketaminu je rychlost, se kterou umí tyto změny vyvolat – neuroplasticitu začíná ovlivňovat již za asi 40 minut po podání. Téměř stejně rychle je možné pozorovat antidepresivní odpověď u pacientů; nálada se jim zlepšuje také již v řádu desítek minut. Pro srovnání na podobné změny, ač déle trvající, se u klasických antidepresiv musí čekat nejméně několik týdnů.
Studie s klasickými halucinogeny se však zřejmě i kvůli nelichotivé nálepce „drogy“ rozjíždějí daleko obtížněji; v literatuře lze o většině těchto substancí vyčíst jen kusé informace. Například po podání MDMA byl imunodetekcí prokázán nárůst neurotrophinu-4. Výsledky studií účinků psychedelik na zvířata převážně ukazují vytváření nových spojů mezi neurony a neuroplaticity. Tyto výzkumy se zaměřují převážně na oblast hippokampu (centrum učení a paměti) a frontální kůry (centrum poznávacích funkcí a asociativního učení). Prozatím se v hippokampu podařilo zaznamenat neuroplastické změny a nárůst počtu spojení mezi neurony po podání psilocybinu, ketaminu a MDMA. Studie zaměřené na čelní kůru také ukázaly změny neuroplasticity, jako je zvýšení exprese genů spojených se synaptickou plasticitou u LSD, ketaminu či ibogainu. Zajímavé je, že tyto děje zřejmě zesilují spíše nízké dávky psychedelik; u vyšších dávek bylo u psilocybinu pomocí histologických metod naopak pozorováno snížení počtu nově vznikajících buněk.
Nedávná studie prokázala přímo strukturní změny mozku měřené magnetickou rezonancí u skupiny dobrovolníku z církve Santo Daimé, kteří rituálně užívají odvar z liány ayahuascy. Bylo u nich pozorováno zesílení kůry v oblasti předního cingula, oblasti emočních a stresových odpovědí, a současně úbytek kůry v oblasti zadního cingula, které je považováno za neurobiologickou obdobu ega (ve smyslu prožitku jáství). To je důležité zejména ve světle toho, že deaktivace oblasti zadního cingula je popisována v neurozobrazovacích studiích při akutní intoxikaci různými psychedeliky. Přitom právě rozplývání hranic ega je psychedelickými terapeuty často považováno za velmi žádoucí proces v rámci dosahování transformativní změny.
Celkově lze říci, že pilotní experimentální data nám dávají možnost uvažovat o neuroplasticitě jako o jednom z důležitých faktorů, které se uplatňují v mechanismu ovlivnění mozku psychedelickými látkami. Ke klinickému využití jejich potenciálu bude ale nutné provést studie se zvířaty, které budou srovnávat „psychedelickou“ neuroplasticitu s neuroplastickými změnami vyvolanými běžně používanými antidepresivy.
Otázku, zda neuroplasticita dokáže vysvětlit, jak jedno jediné psychedelické sezení, jeden jediný „trip“, může změnit osobnost člověka a jeho přístup ke světu, nelze v tuto chvíli zodpovědět. Jistě už ale víme, že „nastartování“ neuroplastických pochodů potřebujeme k léčbě řady psychických poruch. Pokud tedy další studie jednoznačně prokáží neuroplastický význam psychedelik, bude jejich další využití v moderní medicíně velice slibné. Navážeme tak vlastně na tisíciletou tradici původních kmenů ukrytých hluboko uprostřed amazonských pralesů.
K dalšímu čtení
Classical hallucinogens as antidepressants ? A review of pharmacodynamics and putative clinical roles. Baumeister, D.; Barnes, G.; Giaroli, G.; Tracy, D.; Ther Adv Psychopharmacol; 2014; 4(4):156-159
The neurobiology of psychedelic drugs: implications for treatment of mood disorders; Vollenweider, F. X.; Kometer, M.; Nature Riviews; 2010; 11(9):642-651
NEUROBIOLOGIE PSILOCYBINU VE VZTAHU K JEHO POTENCIÁLNÍMU TERAPEUTICKÉMU VYUŽITÍ. Tylš, F.; Psychiatrie; 2015; 2:104-112
Effects of psilocybin on hippocampal neurogenesis and extinction of trace fear conditioning. Catlow, B. J.; Song, S.; Paredes, D. A. et al.; Exp Brain Res; 2013; 228:481-491
Chronic ecstasy use increases neurotrophin-4 gene expression and protein levels in the rat brain. Hatami, H.; Hossainpour-faizi, M. A.; Azarfarin, M.; et al; Pharmacological Reports; 2010; 62(6):998-1004
Archival Report Psilocybin-Induced Decrease in Amygdala Reactivity Correlates with Enhanced Positive Mood in Healthy Volunteers. Kraehenmann, R.; Preller, K. H.; Scheidegger, M.; et al.; Bilogical Psychiatry; 2015; 78(8):572-581
Acutely applied MDMA enhances long-term potentiation in rat hippocampus involving D1 / D5 and 5-HT2 receptors through a polysynaptic mechanism. Rozas, C.; Loyola, S.; Ugarte, G. et al; European Neuropsychopharmacology; 2012; 22:584-595
Repeated exposure to MDMA triggers long-term plasticity of noradrenergic and serotonergic neurons. Lanteri, C.; Doucet, E. L.; Herna, S. J. et al.; Molecular Psychiatry; 2014; 19:823-833
Dynamic changes in prefrontal cortex gene expression following lysergic acid diethylamide administration. Nichols, Ch. D.; Garcia, E. E.; Sanders-Bush, E.; Molecular Brain Research; 2003; 111:182-188
Ketamine-induced antidepressant effects are associated with AMPA receptors-mediated upregulation of mTOR and BDNF in rat hippocampus and prefrontal cortex. Zhou W.; Wang N.; Yang C.; European Psychiatry; 2014; 29:419-423
Long-term use of psychedelic drugs is associated with differences in brain structure and personality in humans. Carlos, J.; Palhano-Fontes, F.; Rodríguez-Fornells, A.; European Neuropsychopharmacology; 2015; 25:483-492
Acute ibogaine injection induces expression of the immediate early genes, erg-1 and c-fos, in mouse brain. Ali S. F.; Thiriet N.; Zwiller J.; Molecular Brain Research; 1999; 74:237-241
Je malý, ušatý, má dlouhé nohy či ruce, je rozcuchaný, chlupatý a zelený. I tak si dnešní děti představují skřítka. Rovněž my dospělí bychom si nejspíš vybavili bájnou bytost malého vzrůstu a podobně jako děti by nás nenapadlo, že existuje druh skřítků, kteří mohou být až 40 kilometrů vysocí a desítky kilometrů širocí.
Příběh o velkých skřítcích začala psát před necelými 30 lety (23. září 1989) trojice vědců v noční minnesotské prérii. Studenti Robert Franz a Robert Nemzek pod vedením profesora Johna Wincklera totiž poprvé a vlastně náhodou skřítky natočili, když namířili kameru určenou pro pozorování polárních září nad vzdálený rozsáhlý bouřkový systém, související s hurikánem Hugo (snímek s doplňující zprávou otiskl v srpnu 1990 časopis Science; originální článek zde). Objev objasnil původ podivných světel, která předtím na potemnělé obloze zahlédli piloti dopravních letadel.
Skřítci patří do velké rodiny tzv. nadoblačných blesků, což jsou optické jevy pozorované nad oblastmi se silnou bouřkovou aktivitou v širokém rozmezí výšek mezi vršky bouřkových oblaků a spodní hranicí ionosféry. Skřítci se samozřejmě nad bouřkami neobjevili až na konci minulého století, jen prostě unikali velmi dlouho naší pozornosti.
Ano, nevšimli jsme si jich, přestože jsou pozorovatelní pouhým okem nebo přesněji pouhým mžikem oka. Objeví se, zatančí si nad oblaky, a po několika tisícinách či setinách sekundy zase zmizí.
Červený skřítek (red sprite) je nejběžnějším typem nadoblačného blesku. Je opravdu zbarven oranžovočerveně a má obvykle podobu postavičky s dlouhými rozcuchanými vlásky a dlouhými končetinami, nebo podobu mrkve s natí visící směrem dolů. Skupina skřítků pak může vypadat jako medúza s dlouhými rameny a chapadly. Takže by ti školáci popsali skřítka vlastně docela věrně, spletli by se jen v té zelené barvě.
Červená barva skřítka souvisí s přechody elektronů v molekulách dusíku, které jsou výbojem vybuzeny a vyzáří pak světlo příslušné vlnové délky. Skřítci se vyskytují nejčastěji ve výšce 50 až 90 kilometrů nad povrchem Země a objevují se obvykle několik tisícin sekundy po silném kladném bleskovém výboji vycházejícím z horní části bouřkového oblaku a mířícím směrem k zemi. Ve srovnání s jasně svítícím plně ionizovaným kanálem obyčejného blesku jsou vlásky či kořínky skřítků jen slabě ionizovány a svítí mnohem slaběji, takže se spíše podobají doutnavému výboji tak, jak ho známe třeba ze zářivky.
Občas to vypadá, jako by skřítek vylézal z disku rozptýleného světla, kterému se říká haló. Tento světelný disk vzniká působením silného elektrostatického pole vytvořeného ve výškách 70 až 80 kilometrů nad obyčejným bleskem. Disk má tloušťku několik kilometrů, průměr několik desítek kilometrů, a pohybuje se směrem dolů. Mechanismus vzniku haló ještě přesně vysvětlit neumíme.
Do skupiny nadoblačných blesků neboli přechodných světelných úkazů patří další zajímavé jevy. Fontána modrého světla (blue jet), která se velkou rychlostí šíří vzhůru z vršku oblaku do výšek až 40 kilometrů, se nazývá modrý výtrysk. Méně časté dvojbarevné modročervené obří výtrysky (gigantic jets) se objevují nad vrškem bouřkového oblaku a mohou dosahovat až výšek 90 kilometrů. Elfové jsou pokládány za nejrychlejší a největší přechodné světelné úkazy a pohádkovým bytostem se rozhodně nepodobají. Nejspíš proto, že jejich název není dán jejich podobou, ale zkratkou (Emissions of Light and Very low frequency perturbations from Electromagnetically pulsed Sources – ELVES). Objevují se ve výškách kolem 100 kilometrů a rychle se šíří jako zvětšující se kruh do vzdálenosti stovek kilometrů. Jejich zdrojem jsou elektromagnetické impulsy generované velmi silnými bleskovými výboji. Elektrony ve spodní části ionosféry se těmito impulsy ohřejí, rychleji se pohybují a sráží se s molekulami dusíku, které se vybudí a vyzáří expandující světelné kolo.
Jaká je podstata konspiračních teorií, jak to, že stále tak ovládají a matou i dnešní „informovanou“ společnost? Nad tím se zamýšlí americký psychoanalytik slovenského původu Vlado Šolc.
„Sotva se nás nevědomí jen dotkne, a už jsme jím – stáváme se nevědomi sebe sama. To je ono prastaré nebezpečí, instinktivně známé a obávané primitivním člověkem, který osamocen stojí tak blízko k Plérómatu. Jeho vědomí je dosud nejisté, sotva se drží na nohou. Je doposud dětinské, sotva se vynořilo z prapůvodních vodstev. Vlna nevědomí se přes něj může kdykoli převalit a on pak rázem zapomene, kým byl, a dělá prapodivné věci. Primitivové se právě proto bojí nezvladatelných emocí, neboť se pod jejich tíhou láme vědomí, čímž je dán průchod posedlosti. Veškeré úsilí člověka se tudíž vždy zaměřovalo na konsolidaci vědomí. V tom vězel smysl rituálu a dogmat; ony byly přehradami a hradbami, které měly za úkol zadržet nebezpečí nevědomí, nástrahy duše.” (Jung 1951a, str. 25)
Američtí zdravotníci se snaží sterilizovat muslimy a zástěrkou je jim očkování proti obrně, šířila se nedávno zase jedna konspirační teorie Pákistánem. Údajné spiknutí řízené Spojenými státy odneslo životem devět zdravotníků. Byli zavražděni, když přišli očkovat děti.
Donald Trump zase šíří do světa „teorii”, že prezident Barack Obama nemá americké občanství a že Obama nechal odstranit soudce Nejvyšího soudu Antonina Scaliu.
Konspirační teorie vycházejí z fantazií, jen málokdy je na nich kus pravdy, přitom ale mnohdy reálně ovlivňují dějinné události a lidské životy, nabádají k nebezpečnému jednání. Připomeňme si, jak například ve středověku bránily nesmyslné kosmologické teorie rozvoji vědy, kolik žen muselo během inkvizice zemřít jako „čarodějnice.”
Dnes máme přístup k informacím mnohem lepší, vědecké poznání je mnohem hlubší, ale přesto všechno konspirační teorie vládnou světem dál. Dokonce by se mohlo zdát, že jich v dnešní době přibývá – stejně jako lidí náchylných jim věřit. Proč?
Různé (a různě bizarní) teorie, vysvětlující „nadpřirozené jevy“, existovaly od nepaměti. Podívejme se na „sakrální“, tedy tradiční, striktně náboženské teorie, jež se transformovaly v pravdy neboli dogmata, a „profánní“ teorie, jinými slovy moderní konspirační teorie. Jaké najdeme rozdíly, jaké společné rysy?
Dle Bible seslal Bůh na Egypťany zkázu v podobě krvavých řek, protože faraón odmítl propustit děti Izraele. (Ex 7:14 -11:10) Následovalo dalších devět „ran“ – invaze žab, komárů, much, dalšími ranami byl dobytčí mor, vředy, krupobití, sarančata, temnota a smrt všech prvorozených. Za některými z těchto božích zásahů mohly být jevy ryze přírodní, a tudíž racionálně vysvětlitelné příčiny, jak se ostatně řada vědců pokusila ukázat, jenomže někdy v době 1200 let (údaje se liší) před naším letopočtem opravdu málokdo hledal vysvětlení jakékoli životní a přírodní události jinde než v nadpřirozené moci.
Toto paradigma vnímání reality vládlo lidem víceméně od počátku kognitivní revoluce Homo sapiens, tedy zhruba po 70 tisíc let.
Až relativně nedávno řečtí filozofové jako Kleanthés z Assu nebo Aristotelés si dovolili prolomit tabu a jako jedni z prvních myslitelů takříkajíc přenesli odpovědnost z bohů na člověka.
Nástup racionálního myšlení nám ale zároveň zkomplikoval život. „Jednoduchou“ víru v božskou vůli a pevně zakořeněné způsoby vysvětlování reality nahradilo složité hledání příčin a důvodů. Zejména pokud jde o negativní, tedy emocionálně bolestivé prožitky.
Nejednoznačná, složitá vysvětlení otevírají prostor pro úzkost z neznámého. Jak náboženské, tak konspirační teorie na ni odpovídají, poskytují „vysvětlení“.
Zatímco náboženská víra si i v moderní době zachovala mandát pro eschatologické a kosmologické otázky, konspirační teorie se postupně vloudily tam, kde stačila k vysvětlení světská kauzalita. U náboženství, jež předpokládá kontrolu vyšší bytosti neboli boha, se člověk snaží upravit své jednání tak, aby se této bytosti zalíbil nebo neprotivil. Konspirační teorie vkládají přímou zodpovědnost do rukou člověka.
Je to člověk, (skupina, lobby, koncerny, vlády, výjimečně mimozemské civilizace), ne bůh, kdo je původcem negativní události, zla, spiknutí, kdo plánuje pokořit, zničit mne, moji komunitu, můj národ.
Člověk, který uvěřil ve spiknutí, získává naději: vše prohlédl, a tak se může podílet na jeho odhalení. Ti, co uvěřili, že prezident Obama nemá rodný list USA, budou žádat, aby se vše zjistilo, vyšetřilo.
Na druhou stranu za konspirací, spiknutím stojí tak mocný člověk či uskupení, že je velmi obtížné, až nemožné zlo odstranit, dojít spravedlnosti. Proto ti, kdož jsou přesvědčeni, že útok na WTC v New Yorku naplánovala CIA, neslyší na nic, na dokumenty, odborné analýzy, důkazy. To vše je přece součástí onoho promyšleného organizovaného spiknutí. Naděje (lépe řečeno víra), že nebojuji s větrnými mlýny, je tedy přítomna, ale odsouvá se do nedostižitelnosti. Opět se zde objevuje podobnost s náboženstvím.
Musíme však rozlišovat náboženství coby jeho institucionální formu tj. „vyznání víry“ (angl. creed) od náboženství jako formu vnitřní transcendence, duchovnosti (angl. spirituality). Zásadním rozdílem mezi nimi je míra vědomí (symbolického vhledu), a tedy schopnosti přijetí osobní zodpovědnosti za své vlastní činy, ale i za činy vlastní komunity.
Právě duchovnost charakterizuje individuální, tedy vědomý zřetel náboženství: Jde tu o jedinečnou zkušenost nevědomí, o individuální vztah s Bytostným Já (něm. das Selbst), o vědomou volbu (moralita ve smyslu např. Kantova učení) a také o osobní mytologii a víru, jež uznává nadpřirozeno, zůstává vůči němu ale v tázajícím a hledajícím vztahu.
Pro druhou, fundamentalistickou a spíše doslovnou (angl. literal) formu náboženství jsou charakteristické tyto rysy: kodifikovaná (často institucionální) zkušenost boha, předepsaná povaha víry (křesťanství, islám apod.), teologie a mytologie (bible, korán) a předepsané náboženské úkony a rituály (mše, pouť do Mekky apod.).
Z pohledu hlubinné psychologie je konspirační teorie vlastně jedinečnou náboženskou teorií, která má prvky duchovnosti, zároveň je její jádro formováno pocity, jež si ego (já) neuvědomuje. Je do jisté míry formou obrany, s jejíž pomocí se já vyrovnává s působením nevědomých obsahů. Čím méně si je já těchto obsahů vědomo, tím více propadá jak fascinujícím, tak hrozivým aspektům „Bytostného já“.
Hlubinná psychologie definuje ego (já) jako centrum vědomí, jež je svázáno s identitou osobnosti a fyzickým tělem. Já vyrůstá v průběhu vývoje jako malý ostrůvek z moře nevědomí tím, že si postupně uvědomuje a vytváří vztah s obsahy, jež Jung nazval archetypy. Bytostná já můžeme chápat jako jakési ego nevědomí, jež sdružuje tyto energie v paradoxní jednotě. Bytostné já se projevuje obrovskou energií, jež má schopnost vyvolávat silné citové prožitky. Mluvíme o prožitku numinozity. Zakoušení  numinozity může být jak pozitivní (fascinující), tak negativní (hrozivé).
Numinosum
Slovo numinosum je odvozeno z latinského kořenu „numen“, což znamená „bůh“, a „nuere“, tedy kývnout nebo pokynout. Slovo poprvé razil německý teolog Rudolf Otto ve svém díle Posvátno (angl. The Idea of the Holy, publikovaná poprvé v roce 1917 pod německým názvem Das Heilige – Über das Irrationale in der Idee des Göttlichen und sein Verhältnis zum Rationalen) a bylo často používané Carlem Jungem. Otto vysvětloval numinózno jako „iracionální zkušenost nebo pocit, jehož primární či bezprostřední objekt spočívá mimo já“. Latinsky Mysterium tremendum et fascinans. Numinózno podle Otty je záhada (latinsky mysterium), která je současně jednak hrozivá (tremendum) a také fascinující (fascinans). Numinosum odkazuje na dynamického činitele nebo účinek nezávislé na vědomé vůli.
„Náboženské učení stejně jako consensus gentium vždy a všude vysvětluje tuto zkušenost jako takovou, jež závisí na příčině mimo jedince. Numinosum je buď kvalita náležící viditelnému objektu, nebo vliv neviditelné skutečnosti, jež způsobuje zvláštní změnu vědomí.“ Jung, C. G., Psychology and Religion, CW 11, par. 6. Více: Otto, R., Posvátno, 1998, nakladatelství Vyšehrad.
Podle Junga je numinozita dynamickou silou, která není vyvolána nahodilým aktem vůle, a je tudíž autonomní; pramenící v nevědomí. Tento prožitek se doslova člověka zmocní a ten se stane spíš jeho obětí nežli tvůrcem. Numinozita je proto stěžejní ideou pro chápání náboženských prožitků. Jde tedy o afektivní (emoční) setkání s „niterným druhým“ neboli Bytostným já. Protože Bytostné já „sjednocuje“ jak negativní, tak pozitivní energie, může numinozita vykazovat ve vztahu k já dvojí účinek. Může je posouvat na vyšší úroveň (vývoj), nebo naopak štěpit, tzn. navrátit zpět do primitivnějšího (původnějšího) stavu.
Zpracování psychologických obran u jedince rozhodne o tom, zda bude přijímat náboženství nebo konspirační teorie jako prostředky vědomí, nebo nevědomí. Zda jej dovedou k duchovnosti, nebo k obranné pozici, jež má za úkol blokovat nepříjemné emoce.
Duchovnost lze nazvat individuací člověka, schopností udržovat vědomý vztah mezi já a Bytostným já. Nemůžeme duchovně růst, jestliže je naše já „zatemněno” nevědomými obsahy. Uvědomovaní projekcí a rozpoznávání těchto obsahů je základní podmínkou zdravého vývoje.
Míru iracionality, jak u náboženství, tak u konspiračních teorií určuje právě „zatemňující” nevědomí (jež je identifikováno s já) a jeho následné působení na vědomí. Jednoduše řečeno, Bytostné já, jež působí bez toho, aby si jej já uvědomovalo, deformuje názor a ovládne vědomí nutkavou představou.
Důvody k přijetí konspiračních teorií můžeme hledat v „zatemnění“ vědomí spíše osobními nevědomými obsahy, kdežto u fundamentalistických náboženských postojů se jedna o hlubinné archetypální energie, jež jsou výrazně odštěpeny od já. Nezpracovaný rasismus může vést k „teorii” rasové nadřazenosti, odmítané homosexuální sklony (tzv. closet homosexual) mohou vést k nenávistnému pronásledování gayů, strach z vlastních citů a ženských aspektů může vést k ponižování nebo pokořování žen, nevědomý komplex méněcennosti zase k „teorii” všemocných iluminátů, kteří ovládají planetu. U „temného náboženství“ se ale „já“ „skrývá” za kolektivní obraz boha, náboženská posedlost, theocalypsis (výraz pro jev, jež zahrnuje všechny formy excesívního, nezdravého náboženství, tedy fundamentalismu, fanatismu i sektářství) má proto hlubší kořeny, za identifikací stojí kolektivní hlubinné obsahy, proto je posedlost velice silná a možnost korekce velice malá.
Jako příklad uveďme fanatika, který věří ve své velké boží poslání a je schopen kvůli tomu obětovat svůj život, ale i zabíjet nevinné. To vše zcela bez lítosti, protože negativní emoce jsou zcela odštěpeny a projikovány na ostatní jako absolutní zlo. Fanatikovi tak ve vědomí zůstává jen iluzorní pocit, že jedná v zájmu absolutního dobra.
„Temná náboženství“ i konspirační teorie využívají identifikace s nevědomými obsahy, jejich příznivci nedokážou plně prociťovat duchovnost, tudíž zůstávají jen u primitivních, dalo by se říci syrových a „černobílých” emočních prožitků.
Naopak duchovnost se vyznačuje hrdinskou schopností vstupovat do světa temnoty s otevřeným srdcem a odhodlaností opravdově překonat (protrpět) všechny nástrahy temnoty. Konspirační postoj utrpení jenom neuroticky předstírá a bázeň se mění ve strach. Strach, od něhož se lehce uleví projekcí temnoty na někoho druhého.
Za příklonem k „temnému náboženství“ i konspiračním teoriím tedy hledejme obtíže s vyrovnáváním se s bolestmi světa, s bolestmi vlastního vývoje, ale také indoktrinaci, manipulaci, propagandu.
Přívrženci Donalda Trumpa, který vsadil na konspirační teorie v prezidentské kampani, jsou často lidé trpící pocitem nedostatečnosti, zneuznání, obavami z budoucnosti, xenofobií a strachem z neznáma, jistou bezmocí nebo hněvem vůči stávajícím životním podmínkám. Stávají se tím náchylnějšími vůči propagandě, indoktrinaci, a tedy i vůči konspiračním teoriím.
Psychologický profil příznivců teorií odhaluje zpravidla nižší emoční inteligenci, nižší vzdělání, sebevědomí a tendenci k popirání vědy, jsou to většinou muži s potřebou podřídit se autoritě.
A jak se na tento fenomén dívá hlubinná psychologie?
Buddhovo učení říká, že střední cesta, cesta rovnováhy, je zlatá. Je-li struna citery příliš napnutá, může prasknout, je-li příliš volná, nevydá líbivý tón. Já, které je příliš napnuté přemírou svých obran, má tendenci uvíznout v jednostrannosti, taktéž já, které je příliš volné, může ztratit svou identitu. Takříkajíc se ztratí v záplavě nevědomí.
Obecně platí, že lidé, kteří nemají dobře vyvinutý vhled do vlastních nevědomých bolestí, jako je pocit bezmoci, izolovanosti, odcizenosti, nízké sebedůvěry, či nedostatku duchovnosti (symbolické rigidity), jsou ke konspiračním teoriím více náchylní. Souvisí to spíš s vývojovým přechodem než psychologickým typem. Výjimkou je indoktrinace od útlého dětství, kdy jsou obsahy pevně vštěpeny. Můžeme to pozorovat v Severní Koreji, kde jsou konspirační teorie národu systematicky „vtloukány do hlavy“. Podobně se dnes snaží upevnit svou moc prezident Putin, šířící propagandistické teorie o krvelačném Západu jenž může za stav Ruska… (Více Vlado Šolc: Válka názorů)
Jestliže se ale já dostatečně otevřené novému významu, novému pochopení skutečnosti a zároveň je dostatečně odolné vůči vlivu negativních emocí, může dojít k pozitivnímu vývoji (individuaci). (V terapii takto hledáme s klienty smysl jejich utrpení. Člověk jedná svobodněji, když pochopí, že jeho pohnutky nemusí vycházet jen z „vnitřního hlasu“ vštěpeného rodiči. Noční můra se pochopením významu stane výzvou ke změně života, stává se mostem mezi individuálním strachem a reálným životem…)
Víra v konspirační teorie tedy vyrůstá jako důsledek nevědomého, ovlivnění (tedy zatemnění) jáského vědomí (ega) Bytostným já. Je emočně-kognitivní strukturou (obrazem), která poskytuje určitou úlevu od úzkostných, strach navozujících a jiných temných nevědomých obsahů, jež vytvářejí v jáském vědomí komplex. Převádí složitou skutečnost na relativně jednoduše uchopitelný příběh, který podobně jako náboženská teorie zdánlivě racionálně vysvětluje původ zla, případně poskytuje návod k jeho eliminaci nebo kontroly nad ním. Protože je ale odtržena od reality, je magickou vírou: nežádoucí zlo tak bezděčně produkuje.
Popírači globálního oteplování, odmítači očkování, ti, kteří nadřazují víru nad vědu jsou odkázáni na pouhou reakci vůči jevům, jež jejich nevědomost vyprodukuje. Protože konspirační teorie umožňuje projekci odmítaných obsahů ven, na nepřítele a následné kognitivní uzavření problémů, je jen otázkou času, kdy se realita vrátí zpět jako bumerang, aby si vyžádala nový způsob řešení.
Konspirační teorie podobně jako „temné“ fundamentalistické náboženské postoje mají tendenci narůstat v prostředí, jež zesiluje výše popsané psychologické symptomy. Antisemitská teorie, na níž Hitler vybudoval svou propagandu, se chytila velice dobře právě v období ekonomické krize. Zdravá víra, duchovnost, má poskytovat vědomí ideovou platformu, skrze niž se dokáže s temnými obsahy lépe vyrovnávat. Jestliže však společnost ztratí důvěru, že dokáže v komplikovaných podmínkách tyto energie regulovat, posune se do jednostranné pozice s primitivnějším, rozumějme fundamentálnějším projevem. V sekulární společnosti se domnělý původ zla přesouvá od nadpřirozených sil k těm lidským.
Během studené války jak v USA, tak v Rusku měly podobu konspiračních teorií i mnohé postoje obou zemí. Obě země v sobě viděly nepřítele, který se snaží rozpoutat třetí světovou válku, který chce toho druhého napadnout, použít jaderné zbraně apod.
Dnes opět sledujeme nárůst konspiračních teorií – v obou zemích i jinde po světě. Přístup k informacím, vzdělání, ekonomická prosperita, mobilita a jiné atributy demokratické společnosti na jednu stranu pomáhají udržovat intenzitu konspirací v normálních mezích. Neověřené, volně a hromadně se šířící informace, ekonomická krize, nárůst vnitřního napětí, úzkostí a traumat ve společnosti jdou opačným směrem.
Islámský stát se snaží vtáhnout Evropu do konfliktu svou vlastní konspirační teorií o vyvoleném národu, jenž nastolí dokonale islámské království v padlém Západu, který musí být jako ďábel vyzván k poslední bitvě. Podaří-li se mu to, zlost Evropy by se mohla obrátit nejen proti ISIS, ale Evropané by mohli propadnout iluzivní víře démonizující islám jako celek. To by pochopitelně mohlo mít pro nás všechny nedozírné následky.
Sběr druhotných surovin nebo účast při výsadbě a údržbě zeleně, tak vypadala vstupenka na Biologickou olympiádu v roce 1981. Bioolympionik musel být angažovaný v péči o životní prostředí. Tak si pochvaloval dobový tisk zavedení novinky ve vzdělávací soutěži, která tou dobou byla uprostřed náctiletého období své existence.
To už byla Biologická olympiáda pevně ukotvena v rozvrhu každoročních vzdělávacích aktivit, což znamenalo, že o ní tisk informoval s dobově příznačnou slovní zásobou: „Má-li biologická olympiáda splnit své poslání (…) musí být impulsem k dalšímu sebevzdělávání, vytváření vědeckého světového názoru…,“ znělo v roce 1981. Však byl také jedním z hlavních pořadatelů Ústřední dům pionýrů a mládeže Julia Fučíka v Praze. V soutěži se ale dařilo udržet odbornou úroveň vysoko, což lákalo další a další soutěžící. V roce 1988 už Učitelské noviny připomínají: „Počet soutěžících v jednom ročníku postupně narůstal a v minulém ročníku se už soutěže v ČSSR účastnilo kolem padesáti tisíc soutěžících.“
Pro zakladatele olympiády, Jana Stoklasu z Přírodovědecké fakulty Univerzity Karlovy, to je radost i závazek. Nadšení dětí je živeno stejným nadšením týmu, zaznamenává autorka článku pro časopis Věda a technika mládeži v roce 1982, když píše: „Organizátoři biologické olympiády si plně uvědomují význam terénní i laboratorní práce, a tak každoročně věnují část letních prázdnin na to, aby vítěze nižších kol těmto dovednostem přiučili. Ti na to dodnes vzpomínají a nejvěrnější z nich předávají štafetu mladším. Například doktor Vl. Bejček. Ještě před deseti lety soutěžil, letos jsem ho potkala jako člena poroty.“
Jméno Vadimír Bejček (autor příspěvku Velké ptačí mapování) přitom ve výsledkových listinách olympiády nacházíme nejen v roce 1972 (kdy skončil na 14. místě), ale také v letech 1971 a 1970 (v obou obsadil 6. místo). Nebyl sám, kdo fenoménu propadl opakovaně. V roce 1982 devátý, o rok později třetí, byl mezi finalisty olympiády Vladislav Čurn z gymnázia v Českých Budějovicích (dnes profesor oboru „Šlechtění a semenářství“ a vedoucí Biotechnologického centra zemědělské fakulty Jihočeské univerzity). „Toho roku byla mezi nejlepšími opravdu velká konkurence. Vždyť mezi vítězem a soutěžícím, který skončil na 15. místě, byl rozdíl pouhých 10 bodů,“ poznamenala tehdy média. V Čurnových šlépějích jdou úspěšně i dcery Lenka (16. místo v roce 2010, 3. místo 2011, 4. místo 2012) a Ivana (letos se poprvé probojovala do celostátního finále).
Návrat dobrých holubů se odehrál i v letech 1976 a 1977, kdy národní kolo olympiády vyhrál plzeňský gymnazista Petr Pyšek (dnes – podle databáze Web of Science – jeden z nejcitovanějších vědců na světě; pro dubnový Vesmír napsal článek Jak se mi do života vplížily biolgické invaze). V letech 1992 a 1993 zaznamenal dvojnásobné absolutní vítězství také teplický gymnazista Stanislav Lhota. (Dnes je S. Lhota mezinárodně známým a respektovaným biologem, pracujícím v Indonésii na záchraně tamního přírodního bohatství; v dubnovém Vesmíru má článek Indonéské zprávy.)
Od Biologické olympiády si mnozí slibovali zvýšení úrovně výuky souvisejících věd na školách. Záhy se ukázalo, že pouhé testování znalostí a spoleh na samostudium není příliš efektivní. Se změnou koncepce – zavedením tematických ročníků – v září 1981 poznamenávají dvě organizátorky, Milena Machalová a Mária Lexová, ke smyslu tohoto kroku: „Soutěžící postupující do vyšších kol dříve neměli dosti vhodnou možnost se na soutěž připravovat a jejich úspěch či neúspěch byl spíše dílem náhody než výsledkem soustavnější cílevědomé práce.“
V roce 1982 je soutěž poprvé celostátní (Slovenská a Česká část republiky). Z nenápadné novinářčiny poznámky „I po technické stránce proběhlo vše bez závad. Nebyly žádné protesty či stesky na kapající byrety či zlobivé mikroskopy,“ lze usoudit, že to v předchozích ročnících nebylo nutně pravidlem. „Ne ve všech školách se (…) studenti dostanou k potřebným laboratorním přístrojům, povinná praktika se mnohde všelijak odbývají a svou úrovní i náročností jen málokde převyšují úroveň základní školy.“
Toho roku tak šestatřicet finalistů dostalo za úkol „srovnat stavbu těla leknínu a kosatce, v desetilitrové láhvi určit množství kyslíku, vyprodukovaného vodním morem kanadským, porovnávali množství kyslíku ve vodě bez rostlin a s rostlinami.“ O rok později – 1983 v Bratislavě – „určovali živočichy podle stop na kůře lesních dřevin, jejich systematické zařazení, pitvali dešťovku, a určovali její zažívací trakt.“ Roku 1985 měli mimo jiné pitvat potkana. Exceloval v tom Jan Frouz ze Střední zemědělské školy v Táboře, který v soutěži získal 113 ze 130 možných bodů a jak konstatuje Věda a technika mládeži: „byl nejlepší ve všech částech soutěže“, což znamenalo jasné vítězství v celém ročníku (dnes biolog, zástupce ředitele Ústavu životního prostředí PřF UK a autor příspěvku Rozkladači, webmasteři ekosystémů).
Úspěch Biologické olympiády zalétl až za hranice. V roce 1988 se proto v Praze konalo mezinárodní zasedání, na němž českoslovenští organizátoři předložili návrh statutu mezinárodní biologické olympiády. Ten byl přijat s tím, že její první kolo uspořádá v roce 1990 právě Československo. (viz článek, který napsal Ladislav Miko Mozaika biologického olympionika).
Hned první ročník vyhrála Eva Vojíková z Gymnázia Strakonice, která byla toho roku v národní soutěži devátá (o rok později byla Vojíková v národní soutěži třetí, v mezinárodním klání v tehdy sovětské Machačkale devátá). Náš krajan si pak v mezinárodním srovnání dosáhl na první příčku už jen jednou, v roce 1992. V konkurenci 12 zemí světa se prosadil výše zmíněný Stanislav Lhota, který si úspěch zopakoval ještě o rok později, kdy v nizozemském Utrechtu skončil mezi účastníky z 15 zemí na druhém místě.
Na druhé místo v mezinárodní olympiádě pak dosáhl již jen Pavel Cahyna v roce 1998. Konkurence je čím dále ostřejší a účastníků více (v roce 2015 už účastníci z 62 zemí světa). Naši nejlepší bioolympionici tak za posledních deset let obsadili nejlépe 25. místo celkového pořadí. Je to však výtečná příležitost pro vstup do profesního života, což dokládá mezinárodní respekt desítek absolventů Biologické olympiády, které tato zkušenost pevněji přimkla k přírodním vědám.
Zmínit jména všech úspěšných řešitelů nebylo v silách tohoto článku. Lze je nalézt v průběžně aktualizovaných výsledkových listinách Biologické olympiády (národní soutěž HTML, mezinárodní soutěž PDF).
Potápek černokrkých na území České republiky ubývá, naopak orlů mořských přibývá. Jak se rozšiřují a mizí jednotlivé ptačí druhy, se pravidelně dozvídáme z mapování hnízdního rozšíření ptáků. Čtvrté mapování je právě v poločase a pomoc dobrovolných spolupracovníků je stále vítána.
Atlasy hnízdního rozšíření ptáků jsou dnes již samozřejmým zdrojem kvalitních informací o výskytu a početnosti ptáků na úrovni regionů, států a dokonce i kontinentů. Mapování se opakuje zpravidla po 10 až 15 letech, a tak lze sledovat trendy v rozšíření a početnosti jednotlivých ptačích druhů.
Česká republika patří v tomto ohledu ke špičce ornitologicky vyspělých států. Ptactvo bylo v době hnízdění mapováno již třikrát (1973–1977, 1985–1989, 2001–2003) a čtvrté (2014–2017) je právě v poločase.
Úspěch mapování vždy stál a stojí na spolupráci mnoha dobrovolných spolupracovníků, zkušených znalců ptactva, kteří neváhají nezištně trávit desítky hodin sběrem terénních dat. Hlavními výstupy dosud publikovaných Atlasů byly druhové mapky s rozlišením pravděpodobnosti hnízdění (prokázané, pravděpodobné a možné) a textová část, která se věnuje aktuálnímu stavu a změnám oproti minulým obdobím.
Pod zemským povrchem se skrývá život, z něhož známe jen zlomek. Lesy, do nichž chodíme, byliny, do nichž sedáme na lukách, to vše se rychle mění, pokud se i jen pár milimetrů pod povrchem odehraje jakákoliv dlouhodobá změna. Její důsledky pak prostor ovládnou na dlouhou dobu. Poznání těchto vztahů připomíná dobrodružnou výpravu do Jurského parku.
Na většině obrázků v učebnicích ekologie, kde je zobrazen potravní řetězec, je rostlina, kterou něco jí, třeba housenka. Pak je to něco, třeba sýkorka, co jí housenku a tak dále. Tomuto typu potravního řetězce, který začíná živou rostlinnou biomasou, také říkáme pastevní potravní řetězec. Prolistujeme-li ještě jednou onu učebnici, bude se většina textu a uvedených příkladů tak či onak týkat právě tohoto pastevního potravního řetězce. Krom něj existuje i potravní řetězec, který začíná odumřelou biomasou, někdy též zvanou detrit a odsud jeho označení detritový. V těchto dvou potravních řetězcích nakonec končí veškerá biomasa vyprodukovaná ve fotosyntéze. V přirozených ekosystémech pak většina energie protéká právě detritovým potravním řetězcem. Například v lesních ekosystémech mírného pásma končí asi 95 procent primární produkce v detritovém potravním řetězci a jen asi 5 procent připadne na pastevní potravní řetězec. Je to nakonec logické, procházíme-li na podzim listnatým lesem, vidíme, že většinu listí nic nesežralo, ale nakonec opadalo na zem, aby se zde za účasti mnoha různých organismů pomalu rozložilo.
Detritový řetězec se odehrává z velké většiny v půdě. Podíváme-li se na to globálně, pak skoro všechen uhlík, který je vázán v biomase suchozemských rostlin, tzv. čistá primární produkce, je zase uvolňován zpět do atmosféry rozkladnými procesy v půdě. Jen pro srovnání tato respirace půdy uvolňuje globálně do atmosféry asi 10krát tolik uhlíku kolik je uvolňováno spalováním fosilních paliv. Jistě, rozkladné procesy tu byly odedávna a jak již bylo řečeno, jsou v rovnováze s uhlíkem vázaným fotosyntézou, zatímco spalování fosilních paliv je jaksi navíc. Na druhou stranu během času se v půdě nahromadila docela velká zásoba uhlíku v podobě půdní organické hmoty (ta obsahuje asi 3krát tolik uhlíku, kolik je ho v atmosféře) a řada lidských aktivit jako odvodňování půdy, orba hnojení může významně zvýšit množství CO2 uvolňovaného do atmosféry.
Na rozkladu organické hmoty se v půdě podílí velké množství organismů, a to jak co do počtu druhů, tak do jejich celkové početnosti a biomasy. Jen hmota půdních mikroorganismů je asi 5 tun na hektar, to odpovídá přibližně hmotnosti 100 ovcí. Přitom stejný hektar nad zemí by „uživil“ nanejvýše 10 ovcí.
Uvědomíme-li si že mikroflóra potřebuje podobné živiny jako rostliny, je zřejmé, že za určitých podmínek mohou rostliny a mikroorganismy o živiny svádět významný konkurenční boj. Na druhou stranu mikroorganismy regulují uvolňování živin z odumřelé biomasy jak pro sebe, tak pro rostliny. Je to velmi pestré společenství. Odhaduje se, že jeden gram půdy obsahuje 2000 až 8 300 000 druhů (nebo jak říkáme operačních taxonomických jednotek) bakterií. Ale i u různých druhů bezobratlých jsou jejich počty v půdě požehnané. Jeden metr lesní půdy hostí desítky tisíc jedinců půdních roztočů náležejících k desítkám druhů. V tomto příspěvku se ale nebudeme zabývat kvantitativními důsledky rozkladu (dekompozice) jako spíše tím, že to, jak se zbytky rostlin rozkládají, do značné míry určuje to, jak celé ekosystémy fungují. Organismy rozkládající organickou hmotu v půdě totiž mimo jiné spoluvytvářejí půdu jako takovou a tím nepřímo určují fungování celých ekosystémů.
Rychlost, s jakou se věci rozkládají, jistě závisí na vnějších podmínkách a na charakteru rozkládaného materiálu. Většina rozkladu je tak či onak prováděna živými organismy. Nepřekvapí proto, že tento proces je do značné míry řízen dostupností vody a teplotou. Nejčastěji se proto pro odhad rychlosti fotosyntézy používá skutečná míra vypařování vody ať již z půdy nebo pomocí rostlin (tzv. aktuální evapotranspirace). Ta totiž v sobě spojuje obě veličiny teplotu i vlhkost. Je-li teplota nízká, je malý i výpar, naopak je-li vody nedostatek, pak se nemá co vypařovat i když je teplota vysoká.
Jen na okraj, je nutno poznamenat že jsou-li podmínky pro živé organismy nepříznivé, třeba na poušti, neznamená to, že by se věci vůbec nerozkládaly. Je to jednak tím, že sem tam se nějaké organismy přeci jen uplatní a kromě živých organismů rozklad způsobují i další síly. K nejvýznamnějším z nich patří světlo. Jde o velmi významný faktor rozkladu právě na pouštích. Přitom může rozkládat i jinak poměrně obtížně rozložitelné látky. Při průniku do vody tak světlo poměrně účinně rozkládá humusové látky ve vodním sloupci, jež jsou v místě bez přístupu světla (v půdě) velmi stabilní (s poločasem rozpadu až stovek či tisíců let).
Jistě, rychlost rozkladu závisí i na kvalitě rostlinné hmoty, která se rozkládá. Lze si snadno představit, že list salátu či pampelišky, který odhodíme na záhon, se rozloží rychleji než mulč z kůry nebo dokonce padlý kmen stromu. Tkáně rostlin jsou složeny z celé řady látek, z nichž některé (cukry, škroby, bílkoviny) se rozkládají velmi rychle, zatímco jiné (celulóza, hemicelulózy a lignin) podstatně pomaleji. Kromě toto nezáleží jen na obsahu jednotlivých látek, ale i na poměru jednotlivých prvků. Na začátku je rychlost rozkladu významně urychlována dostatkem dusíku. Ten je totiž často limitujícím prvkem, proto mají-li mikroorganismy dostatek dusíku, může jejich biomasa růst a s tím roste i rychlost rozkladu. Naproti tomu, v pozdních fázích procesu (u značně rozloženého materiálu) se karta obrací a rychleji se štěpí materiál, v němž je dusíku nedostatek. Jak je to možné? Dusík je stále nedostatkový, proto mikroorganismy nerozkládají opad proto, aby získaly energii, ale spíše pro zisk dusíku.
Mikroorganismy samozřejmě potřebují obojí, jak dusík, tak energii, proto k tomuto rozkladu za účelem „těžby“ dusíku dochází, když mají mikroorganismy dostatek jiných snadno rozložitelných látek, ale bez dusíku (například tam, kde do půdy odkapává medovice mšic nebo v okolí kořenů, které do okolí uvolňují energeticky bohaté výměšky). V takových situacích mohou mikroorganismy rozkládat organickou hmotu, jejíž rozklad by se jinak energeticky nevyplatil, aby získaly dusík. Čím méně dusíku organická hmota obsahuje, tím více jí musí rozložit, aby získaly jeho dostatečné množství.
Možná vás napadne otázka, proč vlastně rostliny uvolňují do půdy energeticky bohaté látky, aby „pomohly“ mikroorganismům „natěžit“ z půdní organické hmoty dusík, který ale nakonec stejně skončí v biomase půdní mikroflóry? V okolí kořenů se hojně vyskytují prvoci, kteří se bakteriemi živí. Poměr dusíku a uhlíku v tělech prvoků je přibližně stejný jako v tělech bakterií. Prvoci však spotřebují spoustu uhlíku jako zdroj energie na pokrytí svého metabolismu, na to aby se mohli hýbat a „lovit“ bakterie. Díky tomu v metabolismu prvoků dost dusíku přebývá a prvoci ho vyloučí zpět do půdy a část z něj mohou rostliny využít. Navíc rozklad opadu není úplně jednosměrný proces, který by probíhal podobně a jen různě rychle u různých typů organické hmoty. Spíše než jako vláčky jedoucí každý po své koleji různou rychlostí si můžeme proces štěpení představit jako složité seřazovaní nádraží se spoustou výhybek, na nichž se vláčky, které by jinak jely rychle, dostanou na odbočky, v nichž se jejich rozklad skoro zastaví. Jak si tyto výhybky představit? Je to celá řada procesů, které mění chemické složení rozkládající se organické hmoty nebo její fyzické umístění a uspořádání v půdě.
Řekli jsme si již výše, že proteiny patří k snadno rozložitelným součástem rostlinné tkáně. Proteiny jsou také jednou z nejdůležitějších složek rostlin pro organismy, které se rostlinami živí (býložravci). Na tom je také založena jedna z obranných strategií rostlin proti býložravcům. Některé rostliny hromadí ve svých listech fenolické látky, třísloviny a taniny. Ty jsou za normálních podmínek v buňkách izolovány ve speciálních vakuolách. Když si ale býložravec z listu ukousne, vakuoly popraskají, taniny se vylijí do buněk listu a vysráží proteiny tak, že se stanou pro býložravce prakticky nepoživatelnými.
Podobné reakce fenolických látek a různých produktů rozkladu se mohou odehrát v půdě a představují jeden y možných mechanismů vzniku humusových látek, které jsou v půdě velmi stabilní. Kromě těchto chemických změn se zde uplatňuje řada fyzikálních procesů ovlivňujících prostorové uspořádání organické hmoty v půdě.
Jak se organická hmota, třeba list, rozkládá, rozpadá se na stále menší a menší kousky. Tyto drobné úlomky mohou být činností vody nebo organismů (například žížal) vneseny do půdy a tam podléhat dalším interakcím. Například mohou být obaleny tenkou vrstvičkou jílu, podobně jako když doma obalujeme vídeňský řízek (jen v menším). Jíly velmi dobře zadržují vodu a společně s tím působí jako účinná bariéra pro výměnu plynů, živin nebo organismů mezi izolovaným kousíčkem organické hmoty a okolním světem. Díky tomu se například k rozkládajícímu se úlomku hůře dostává kyslík, což jeho další rozklad velmi zpomaluje, a to i v situaci, kdy jde po chemické stránce o dobře rozložitelný materiál.
To, jak se rostlinné zbytky v půdě rozkládají, závisí tedy na rostlinách a půdních podmínkách. Rostlina, která roste v chudé písčité půdě, kde je navíc dost srážek vyplavujících živiny z půdního profilu mimo dosah kořenů, bude muset živinami šetřit a snažit se je maximálně zadržet ve svém těle.
Velké množství živin, hlavně dusíku, má rostlina v listech. Aby s nimi mohla šetřit, bude mít silné listy nebo rovnou jehlice, které na ní vydrží několik sezón. Jehlice pak budou opadávat, až když budou staré a budou obsahovat relativně málo živin. Aby rostlině listy nebo jehlice dlouho vydržely, bude je muset chránit. Vyprodukuje tedy ve svých listech nebo jehlicích hodně taninů, které je učiní nechutnými a nestravitelnými pro býložravce. Ale jak bylo popsáno výše, taniny také vysráží zbytky proteinů v opadávajících listech nebo jehlicích. Díky všem těmto okolnostem bude opad takových rostlin jen těžko rozložitelný. Kvůli malému obsahu živin se zde neuživí populace větších půdních živočichů, kteří by mohli opad zamíchat do půdy. Tem tedy zůstane na povrchu půdy a rozkládat jej budou zejména houby.
Houby jsou dobrými rozkladači těžko rozložitelné organické hmoty, ale velkou část uvolněných živin váží ve své biomase a uvolňování živin (mineralizace) je tak pomalá. Houby jsou jednak samostatně žijící saprofyté, jednak mykorhizní (ektomykorhizní) houby. Jde vesměs o kloboukaté houby, které jsou i předmětem sběratelského zájmu houbařů.
Tyto mykorhizní houby mají dostatek uhlíku od hostitelských rostlin, a mohou tedy „těžit“ živiny i z hůře rozložitelné organické hmoty. Část těchto živin pak může být „odevzdána“ hostitelské rostlině. Oběh živin je tak velmi uzavřený, rostliny si drží většinu živin ve svých tělech a i část z toho, co uvolní do opadu, se vrací prostřednictvím hub. Navíc při rozkladu opadu vznikají humusové látky typu fulvokyselin. Ty mají (na humusové látky) malé molekuly a jsou rozpustné ve vodě. Vážou na sebe živiny a další ionty a odnášejí je s protékající vodou pryč mimo dosah kořenů. Tak vznikají podzoly a podobné chudé půdy, v nichž většina opadu zůstává dlouho ležet na povrchu půdy, pod ním je vrstva rozpadlého polorozloženého opadu prorostlá kořínky rostlin a myceliem hub a pod ní je minerální půda často vybělená a ochuzená o živiny. Rozklad opadu tedy vede k tomu, že do půdy se uvolní jen málo živin a půda se o živiny spíše ochuzuje. To nutí rostliny ještě více šetřit živinami a tím se celý kruh uzavírá.
Představme si nyní rostliny rostoucí na bohatých sprašových půdách, s vegetací typu stepi nebo dlouhostébelné prérie. Předpokládejme, že takové půdy jsou dostatečně zásobeny živinami a je zde i méně srážek, které by živiny vyplavovaly. Nedostatek srážek spolu s občasnými požáry může též limitovat výskyt stromů. Rostliny, které zde budou růst, čeká dostatek živin, proto se budou snažit o zvýšení rychlosti fotosyntézy. Budou mít proto tenké listy s omezenou životností. To přispěje k tomu, že velký podíl listů bude mladých, neboť právě ty mají vyšší rychlost fotosyntézy. Rychlá obměna listů zvýší přísun opadu do půdy, ten bude navíc obsahovat relativně velké množství živin. Rozklad zde zajistí především bakterie, které podporují rychlou mineralizaci, a tedy rychlé uvolňování živin, což zase podpoří velkou biomasu půdních organizmů, včetně žížal. Ty budou zastoupeny velkými druhy, které si budují hluboké chodby, ale potravu shánějí na povrchu půdy. Na povrchu půdy nezbyde skoro žádný opad, neboť jej žížaly téměř beze zbytku zatahají do půdy.
Žížaly také podporují fragmentaci opadu na drobné kousky a obalení těchto okem takřka neviditelných fragmentů jílovými částečkami. To zpomaluje rychlost rozpadu a podporuje akumulaci organické hmoty v těchto půdách. Výsledkem je podpora tvorby humusových látek typu humusových kyselin, jež jsou jen málo pohyblivé v půdním profilu. Část uvolněných živin se na ně může vázat, takže zůstávají v půdním profilu a jsou přitom dostupné pro kořeny rostlin. Oběh živin je tak daleko otevřenější s velkým množstvím živin v půdě. Vznikají hluboké půdy typu černozemí, které jsou dobře zásobené živinami. Rostliny mohou živiny snadno získávat a nemusejí šetřit, budují tenké listy s krátkou životností a vysokou rychlostí fotosyntézy a tím se kruh uzavírá.
Někde mezi tím budou půdy opadavých lesů, se středním přísunem živin. Místo anetických žížal (velké druhy, žijící v hloubkách chodbách, zahrabávající opad do svých chodeb) se zde uplatní široké spektrum organismů při zapracování opadu do půdy, od mnohonožek přes žížaly žijící na povrchu půdy po specializované formy žížal žijící v hlubších vrstvách. Na rozkladu se podílí jak houby, tak bakterie, což vede k středně rychlému uvolňování živin a tak podporuje odpovídající rostlinné společenstvo.
Z výše popsaného by se mohlo zdát, že pro chování systému jsou klíčové podmínky týkající se anorganické složky (srážky, teplota a charakter substrátu), ale je třeba souhry všech jeho složek, tedy i vegetace a půdního života.
Názorně si to můžeme ukázat třeba na výsypkách po těžbě nerostů, kdy na stejném substrátu byly vedle sebe vysázeny různé druhy stromů. Po několika desítkách let můžeme vidět, že tam, kde byly vysazeny stromy s tenkými listy, které vracejí do půdy větší množství živin (třeba lípy) nebo dokonce fixují pomocí symbiotických mikroorganismů dusík (olše) se vyvinuly hluboké humusové horizonty půd. Podíváme-li se na ně pod mikroskopem, vidíme, že tyto půdní vrstvy vytvořil z velké části exkrementy žížal. Tvorba těchto půd jistě tedy souvisí s tím, že kvalita opadu podporuje velké populace žížal a ty podporují promíchávání opadu do půdy a rychlou tvorbu organominerálních půdních horizontů. Naproti tomu jen o pár metrů dále, na plochách porostlých jehličnany, žížaly skoro nežijí, a tak půdu nic nepromíchává, opad se hromadí na povrchu půdy a tvorba organominerálních horizontů je velmi pomalá. Někde mezi těmito extrémy jsou plochy, které spontánně zarostly jívou, osikou a břízou. Ty vrací do půdy svým opadem více živin než jehličnany, ale méně než lípy nebo olše. Zde se opad nejprve hromadí na povrchu půdy, kde se pomalu rozkládá, prorůstají ho kořínky jív a mycelium hub a celý systém obratu živin se chová jako velmi uzavřený, typický pro chudé půdy. Po prvních 20 až 30 letech vývoje se ale obraz změní a začnou vynikat půdy, které se náhle chovají (co se koloběhu živin týče) otevřeněji, v nichž se organická hmota zapracovává do půdy a rychle vznikají organominerální horizonty. Tato změna koresponduje s řadou dalších změn ve společenstvu. Jednou z nich je ta, že v té době jsou tyto plochy kolonizovány žížalami, ty pak mohou podpořit promíchávání půd a celou řadu dalších změn.
Známe i další případy, kdy příchod žížal zcela změnil způsob, jakým ekosystém funguje. Listnaté lesy na severu USA a jihu Kanady byly, kam až lidské paměť sahá, bez žížal. Od konce 80. let minulého století pozorujeme v těchto lesích invazi evropských druhů žížal.
Proč tak najednou? Co přimělo žížaly, které předtím tisíce let od posledního zalednění tyto plochy nekolonizovaly, aby tak najednou učinily? Nechtěně pomohl člověk. Žížaly se sem dostaly jako návnada pro ryby. K tomuto účelu se často používají velké evropské (tedy do USA zavlečené) druhy žížal. Sportovní rybáři, kteří si v obchodech s návnadou koupili kelímek žížal, sem tam zbytek nespotřebované návnady vysypali do lesa. Tyto žížaly se po čase začaly množit a silnou vrstvu polorozložené opadanky, která ležela na povrchu půdy, míchat do půdy. To vedlo ke změně fungování celého ekosystému. Změnilo se složení bylinného podrostu, ale také už se na těchto plochách neuchytí semena cukrového javoru, která klíčila právě v této vrstvě opadanky. Za pár desítek let by tak žížaly mohly ovlivnit složení dominantních druhů dřevin.
Uvedené příklady se snaží ukázat, že to, kdo a jak rozkládá v půdě odumřelou organickou hmotu, do značné míry určuje, jak se bude celý ekosystém chovat.
Biologická olympiáda
Biologická olympiáda zásadně ovlivnila můj život, provází mne doslova od dětství až do dnešních časů. Nabízím pár střípků ze vzpomínek dlouholetého účastníka i organizátora a taky názor, k němuž jsem došel: Není lepší věci než přírodu poznat, poznávat a rozpoznávat.
Do soukolí biologické olympiády jsem vstupoval v Košicích. Měl jsem to štěstí znát jejího slovenského zakladatele, který pravidelně „seděl“ v porotě krajských kol.
Je to téměř neuvěřitelné, ale v čase, kdy v české části republiky Jan Stoklasa už ve své pracovně ve Viničné ulici v Praze dával dohromady první olympiádu, zemědělský inženýr Martin Dziak byl učitelem skupiny chlapců, pokud vím, v zařízení, kterému se lidově říkalo „polepšovna“.
To sídlilo v chátrajícím neobarokním zámečku ve Spišském Hrhově, obklopeném zámeckým parkem. Inženýr Dziak nejdřív převychovával chlapce mimo jiné prací v tehdy populárním „mičurinském“ pěstitelském kroužku, následně vymyslel soutěž, kterou nazval biologická olympiáda. A protože měl mnoho kontaktů na pedagogické fakultě v Prešově, podařilo se mu tuto myšlenku přenést nejdříve na okresní a krajskou a posléze i na národní úroveň (tehdy se jí říkalo „celoslovenská“, protože ještě ani nebyla federace).
O pět let později, v roce 1971, jsem jako desetiletý žák základní školy začal navštěvovat herbářový kroužek.  K zájmu o přírodu mě přivedl hlavně můj třinecký děda, jako správce letního tábora mě brával vždy na celé léto do nádherné přírody Západních Tater.
V době mých školních let probíhala na základních školách řada biologicky orientovaných soutěží. Celoslovenský rozměr měla jen biologická olympiáda a soutěž zvaná „Poznaj a chráň prírodu svojej socialistickej vlasti“ neboli klasická poznávačka, byly však až pro žáky druhého stupně.
Jednoho dne se stalo, že náš školní „tým“, který měl jít s „naším herbářem“ na soutěž, nebyl kvůli nemoci kompletní, a tak, přestože mladší, jsem byl „povolán“, abych ho doplnil. Byla to pro mne obrovská čest, ještě znásobená tím, že jsme získali medailové třetí místo a že jsem nebyl jen do počtu, ale naopak přispěl mnoha body. Dnes se těžko vysvětluje, jak to člověka nastartovalo, ale tehdy jsem začal toužit po účasti ve „velké“ soutěži a na další rok se přihlásil do Biologické olympiády. A hned má první účast rozhodla, že ze mne bude biolog a přírodovědec.
Tehdejší olympiáda na Slovensku znamenala vybrat si téma pozorování a napsat práci se strukturou, kterou každý profesionální biolog a vědec obecně dobře zná. To, co jsem se zde naučil jako dvanáctiletý školák, mi slouží dokonale dodnes. Olympiáda mě (a mnoho dalších) naučila základům psaní vědecká práce.
Práci však bylo třeba „naplnit“ obsahem. Má učitelka mě zavedla na školu, kde vystudovala – k panu docentovi Zdenko Vostalovi. Pan docent, těžký kuřák a pro mne neskutečná kapacita, neměl žádný problém s tím učit (i se svým týmem) kluka ze základní školy, jak se preparují přírodniny, jak se mikroskopuje, jak se loví bentos a co to vlastně je atd.
Bylo to zrovna v době, kdy se konečně nesměle začalo připouštět, že existuje něco jako „ekologie“ a já dostal do ruky dvě docentova skripta – jedno o metodách zoologického výzkumu a jedno o ekologii. Zhltal jsem obsah za pár dnů a chtěl jsem rozhodně dělat „ekologickou“ práci. Pan docent mi navrhl, že kousek od našeho domu, za garážemi, je zbytek malého mokřadu, rozjížděného tu a tam auty a živeného vodou z potoka jménem Račí – a že by bylo zajímavé se podívat, jestli tam ještě raci žijí po případě co jiného.
Trávil jsem s cedníkem, síťkou a pytlíky na mokřadu každou chvíli, měřil teplotu a hloubku vody, zaznamenával každou kytičku či živočicha, kterého jsem rozpoznal či chytil. Výsledkem byla práce, kterou jsme po nocích s pomocí maminky přepsali strojem na pro mne neuvěřitelných přes třicet stran a řadu příloh a sbírek. Podzimní termín jsme stihli, a tak se pro mne otevřely brány vysněné olympiády.
To, co následovalo, na léta určilo obsah mého snažení. Nejdříve jsem zvítězil v okresním kole, pak v krajském a jel jsem poprvé v životě do daleké Bratislavy. Tam jsem ve své kategorii zvítězil – psaly o tom noviny, byl u nás doma rozhlas i televize, a já dostal jako cenu své první hodinky. A s odstupem pár týdnů jsem ještě dostal další diplom – čestné uznání Slovenské akademie věd, podepsané mimo jiné akademikem Vilčekem, za první práci s ekosystémovým přístupem.
Od svých 12 let jsem věděl, že budu ekologem a biologem. A branou do vědy mi byla biologická olympiáda. Až po dlouhé době jsem si uvědomil, že ochota vlastně provinciálního docenta věnovat se školákovi (a nebyl jsem jediný) a svým žákům – učitelům biologie – asi nikdy nebude patřičně doceněna. Bez jejich práce by na východě Slovenska mnoho biologů nebylo.
Olympiády jsem se pak účastnil každý rok až do maturity. Národní kolo jsem vyhrál celkem čtyřikrát a dvakrát jsem byl druhý. Každá účast mě bavila a dávala mi něco nového. Současně jsem soutěžil v poznávačce – a přesto že šlo o „memorování“ latinských a slovenských jmen a poznávání často ne moc povedených preparátů, z věcí které jsem se naučil tenkrát, žiju do značné míry dodnes.
Hlavní vzpomínka z této doby je ale o něčem jiném. Strašně jsem toužil srovnat své dovednosti s žáky a později studenty z Čech. Chtěli jsme vědět, zda na ně „máme“, slyšeli jsme o české biologické olympiádě i o soutěži Natura semper viva. Přestože od roku 1968 bylo Československo federací, změřit síly s českými soutěžícími se mi nikdy nepodařilo. V paměti mi ale zůstala ta touha, a tak jsem později vydatně pracoval na posílení celostátní a posléze na založení a podpoře mezinárodní olympiády.
Díky nově přijatému školskému zákonu mi nakonec moje úspěchy v olympiádě otevřely cestu k studiím na pražské přírodovědecké fakultě. Je hodně pravděpodobné, že (v systému posuzování uchazečů, kde hrál roli i původ a angažovanost rodičů pro socialismus) bych se bez olympiády na školu vůbec nedostal.
Jako student Přírodovědecké fakulty v Praze jsem byl ihned „odchycen“ pro porotu olympiády na úrovni Východoslovenského kraje. Zlomovým bylo pořádání ústředního, tenkrát už celostátního, česko-slovenského kola olympiády v Hradci Králové. V porotě jsem zasedl za východoslovenskou delegaci a prakticky obratem mne přijali do týmu ústřední komise. Tak jsem se mohl blíže seznámit s Janem Stoklasou, českými „veterány“ olympiády – profesorem Vladimírem Bejčkem a doc. Janem Farkačem a řadou dalších lidí. Hned další rok mě a mého spolužáka, taky olympionika, dnes vysokého představitele Agentury ochrany přírody a krajiny dr. Jana Plesníka, docent Stoklasa požádal, abychom mu pomohli s vymýšlením úkolů, zejména pro vyšší kategorie soutěže. Jak už to bývá – měli jsme tisíce nápadů a u většiny se ukázalo, že jsou krásné na papíře, ale nepůjdou realizovat, protože na to tehdejší gymnázia a střední školy nebyly vybavené.
Byla to doba převratných novinek v biologii a brzy se ukázalo, že pokud má úroveň olympiády držet krok s biologií samotnou, je nezbytné rozšířit záběr a sledovat poslední trendy – o kterých měli ti nejlepší z účastníků už dost dobré povědomí.
V posledních letech studia a těsně po něm jsem se stal vedoucím širokého týmu mladých lidí, většinou studentů fakulty, který dával dohromady nejdřív témata a pak úkoly pro soutěž. Začal jsem olympiádě splácet, co jsem od ní dostával.
V době, kdy jsem se definitivně stal půdním biologem a ekologem, jsme do olympiády zařadili i půdní téma. Poprvé jsme řešili problém, že vlastně neexistovala pořádně žádná souhrnná publikace, na kterou bychom zájemce o přípravu odkázali. A tak padlo celkem historické rozhodnutí: když publikace není, napíšeme ji sami.
Vznikla první ze série (dnes již samozřejmých) každoročních „příruček“, které sumarizují nejnovější trendy a také základy toho-kterého tématu.
O tom, že to byl nápad a počin úspěšný, svědčí fakt, že příručky posléze našly využití u mnohem širšího okruhu zájemců a z některých se staly dokonce velmi moderní a často neortodoxní vysokoškolské učebnice či obecné populárně vědecké publikace.
V době, kdy jsem pracoval jako vědecký pracovník jednoho z ústavů Slovenské akademie věd, se začaly zkušenosti (v roli soutěžícího, porotce i tvůrce úloh) z biologických olympiád náležitě zúročovat. Neměl jsem problémy s designem experimentů, se strukturou a obsahem zadání výzkumných úloh, se psaním odborných publikací ani s praktickou stránkou učení na vysokých školách.
Teprve v konfrontaci s tehdejšími studenty a někdy i novými kolegy v práci, kteří olympiádou neprošli a většinu těchto dovedností se bolestně učili „za pochodu“ v prvních letech zaměstnání, mi stále více a více docházelo, jak zásadně mi olympiáda pomohla. I v tom, že jsem se naučil postavit a obhájit svůj názor  –  a na rozdíl od mnoha kolegů jsem se nebál vystoupit na konferenci či vědeckém sympoziu a své výsledky přednést či diskutovat.
V tom čase také, mimo jiné i při vzpomínkách na dávné přání poměřit se s ostatními, vznikla myšlenka, kterou jsme okamžitě začali realizovat – zrodila se mezinárodní biologická olympiáda.
Zpočátku to moc slavně nevypadalo. První ročníky se kromě Čech a Slovenska týkaly jen Polska, a jen skalní věřili, že se celá věc „chytne“. Dnes je to mezinárodní, prestižní talentová soutěž a metropole napříč kontinenty se doslova perou o možnost ji pořádat a nás může těšit, že v ní často slavíme úspěchy. Ale hlavním úspěchem je fakt, že jde o myšlenku zrozenou u nás, konečně sekretariát sídlí v Praze. Široká rodina olympioniků se rozrostla na globální úroveň a jsem si jist, že je jen otázkou času, než některý její člen přispěje třeba Nobelovou cenou…
A u nás? Z našich olympioniků vznikla otevřená, přátelská a na zájmu o přírodu založená široká komunita napříč soutěžícími, porotci, autory úkolů i „emeritními“ olympioniky. Bylo a dodnes je radostí sledovat, jak se olympionici úspěšně prosazují v profesionálním životě, obsazují pozice ředitelů a vedoucích jak ve vědě, vysokém školství či ve státní správě.
Byli mezi ministry, jejich náměstky a řediteli odborů na ministerstvech, šéfovali agentuře či jednotlivým CHKO a národním parkům, byli a jsou mezi řediteli akademických ústavů, vedoucími kateder či děkany a také mezi úspěšnými podnikateli, pedagogy či konzultanty. Mnohdy se – žertem a v tom nejlepším – hovořilo o olympiádní „mafii“.
Po sametové revoluci a rozdělení Československa jsem odešel s rodinou ze Slovenska do Prahy a stal se nejdříve z nouze, pak ze zvyku a nakonec snad i se zájmem a zaujetím úředníkem. Během let práce v České inspekci životního prostředí a pak na ministerstvu (s intermezzem v privátní sféře) jsem se stále účastnil olympiád – nejdřív ještě v porotě a pak postupně už jen jako „čestný host“, inventář či předavač cen, prostě jedna z mluvících okravatovaných hlav na slavnostním zahájení či při předávání cen.
V roce 2002 jsem se stal náměstkem ministra životního prostředí a moje účast na vyhlášení vítězů pomohla olympiádě zvýšit „váhu“ v domácích strukturách, bylo například na místě, aby se dostavil i náměstek či náměstkyně ministerstva školství. Postupně přibývala účast děkanů a i rektorů vysokých škol. Rostl i zájem sponzorů a vysokých škol o účastníky olympiád. Stále více škol přijímá zájemce o studium z řad olympioniků rovnou, bez přijímacího řízení.
I jako náměstek jsem si nejednou uvědomil, jak se mi během celé mé pracovní dráhy hodilo, že jsem se naučil nejen odborně a kriticky pracovat, ale také znát, co žije kolem. A protože „praktické“ poznávání přírody se s rozmachem laboratorních metod, molekulární genetiky a obecné biologie postupně z našich škol stále více vytrácelo, hledal jsem způsob, jak znovu „ocenit“ i tento přínos olympiády ke znalostem tohoto druhu..
A tak se zrodila cena, která dodnes nese název dosti kostrbatý: Cena náměstka ministra životního prostředí udělovaná za nejlepší řešení části určování přírodnin – neboli cena za poznávačku.
Tradice se naštěstí chytli a drží dosud všichni náměstci ministra životního prostředí, kteří přišli do funkce po mně. Blízký kontakt s přírodou a schopnost najít, rozpoznat a určit organismy kolem sebe je zdrojem neskutečného poznání, ale také relaxace, krásy či pocitu sounáležitosti a také zodpovědnosti. Je přece těžké chránit a podporovat, to, co neznáme a ani nedokážeme vidět a důsledky této neznalosti a neschopnosti jsou v naší společnosti vidět.
A tak jsem se obloukem dostal k tomu, co je možná u biologické olympiády nejdůležitější: je to jeden z nástrojů, který pomáhá každému, kdo jí prošel, lépe pochopit, kde je naše místo v systému, že za něj máme zodpovědnost a že není lepší věci než přírodu poznat, poznávat a rozpoznávat.
Toulkami v přírodě to pro mne začalo a taky to jimi končí. V olympijském kruhu biologů jsem se naučil věci užitečné pro všechny profese, jimiž jsem prošel, díky olympiádě jsem poznal skvělé, talentované a schopné lidi a snad taky aspoň zčásti splatil svůj dluh a pomohl zvýšit šanci, že se k nim s radostí zařadí mnoho dalších – kteří pak zase dokážou být úspěšní ve svých profesích a posláních.
Ladislav Miko vyhrál Národní kolo na Slovensku celkem čtyřikrát a dvakrát byl druhý. Z olympionika se stal porotcem (celostátního kola československé olympiády), tvůrcem úloh a „příruček“.
Ředitelé akademických ústavů, vedoucí kateder či děkané, úspěšní podnikatelé, pedagogové a vědci. Mezi těmi všemi lze nalézt Bývalé Účastníky Biologických Olympiád (říkají si BUBO). Při příležitosti 50. julilejního ročníku napsali článek pro Vesmír.
„Biologická olympiáda zásadně ovlivnila můj život,“ říká Ladislav Miko, půdní biolog, který nyní působí v Evropské komisi. V jeho vzpomínkovém článku Mozaika biologického olympionika se dozvíte, proč.
Pod zemským povrchem se skrývá bujný život. Odhaduje se, že jeden gram půdy obsahuje až 8,3 milionu druhů bakterií. Ale i počty různých druhů bezobratlých v půdě jsou požehnané. Jeden metr lesní půdy hostí desítky tisíc jedinců půdních roztočů náležejících k desítkám druhů. A co teprve žížaly.  Za pár desítek let usilovné práce mohou ovlivnit nejen kvalitu půdy, ale i složení dominantních druhů dřevin. Kdo a jak rozkládá v půdě odumřelou organickou hmotu, do značné míry rozhoduje o chování celého  ekosystému. Přečtěte si článek Jana Frouze Rozkladači, webmasteři ekosystémů.
Potápek černokrkých na území České republiky ubývá, naopak orlů mořských přibývá. Jakse daří jednotlivým ptačím druhům, se pravidelně dozvídáme z mapování hnízdního rozšíření ptáků. Čtvrté mapování se nachází právě v poločase a pomoc dobrovolných spolupracovníků je stále vítána. Jak mapování probíhá a kde se mohou dobrovolníci přihlásit? Více v článku Velké ptačí mapování.
„Ne ve všech školách se (…) studenti dostanou k potřebným laboratorním přístrojům, povinná praktika se mnohde všelijak odbývají a svou úrovní i náročností jen málokde převyšují úroveň základní školy.“ Co se psalo o biologické olympiádě, jejích podmínkách a vítězích v dobovém tisku, si můžete přečíst v článku Talenty z biolíhně. ­
Kromě článků na vesmir.cz  si můžete dalších osm článků přečíst i v tištěném Vesmíru. Autory jsou rovněž někdejší úspěšní BUBO.
Jak jsem se stal biologem a Fotosyntetizující živočichové od Jana Černého
Od šuplery ke genomu od Jana Zimy (další články jsou přístupné pouze předplatitelům Vesmíru)
Indonéské zprávy od Stanislava Lhoty
Pamětníci třetihorních ostrovů od Adama Petruska
Jak se mi do života vplížily biologické invaze od Petra Pyška
Syntetické protilátky od Tomáše Knedlíka  a Jana Konvalinky
Záhada třetího chromozomu od Zuzany Storchové
Představme si, že by město regulovalo individuální dopravu na základě reálných informací o hladině hluku, znečištění ovzduší v oblasti a aktuálních informacích o volných pouličních parkovacích místech či o stavu dopravy. O takový chytrý nástroj nad širokou škálou senzorů se pokouší projekt TA ČR pod názvem Chytrá síť, SMARTNET.
Znečištění ovzduší emisemi z dopravy ve městech představuje významné riziko pro zdraví obyvatel. Výfukové plyny tvoří komplexní směsi obsahující stovky chemických látek v různých koncentracích. Přispívají ke skleníkovému efektu, jsou toxické, mutagenní i karcinogenní. Doprava se v České republice podílí na celkovém znečištění ovzduší CO ze 14 %, CO2 zhruba ze 17 %, NOX přibližně z 24 % a těkavými organickými látkami (VOC) z 9 %.1)
Městské oblasti jsou také významně zatíženy hlukem z dopravy. Odborné lékařské studie dokazují, že hluk má stejně jako znečištění ovzduší nepříznivý vliv na zdraví člověka, a bylo prokázáno, že výskyt civilizačních chorob přímo vzrůstá s hlučností prostředí.2) S neustálým trendem migrace obyvatel do městských oblastí se situace ve městech v souvislosti s přetíženou dopravou nelepší a negativní jevy v podobě dopravních kongescí jsou běžnou součástí našeho života.
V odborné literatuře se mnohdy opakuje tvrzení, že přes 30 % dopravních kongescí ve městech je způsobeno vozidly, která se snaží najít volné místo k zaparkování.3) Např. v městské části Schwabing v Mnichově hledání parkovacích míst způsobuje ekonomickou škodu přes 20 milionů eur každý rok. V daném čísle je obsaženo 3,5 milionu eur za zbytečně spálené pohonné hmoty a 150 000 hodin čekání v kolonách.4)
Obdobná studie z Barcelony prokázala, že milion vozidel každý den stráví 20 minut času hledáním parkovacího místa a produkuje 2400 tun CO2.5) Nelze však dohledat metodiku výpočtu daných ztrát, proto nelze tato čísla potvrdit ani vyvrátit.
Současný přístup v řízení dopravy se zaměřuje primárně na vozidla jedoucí z místa A do místa B. Této skutečnosti je přizpůsobena také řídicí logika. Ovšem při interakci dopravy v klidu a pohybu dochází k těžko předvídatelnému vlivu dopravy směřující „nikam“, pouze na neznámé parkovací místo, což činí z dopravního proudu těžko predikovatelnou soustavu navzájem se ovlivňujících vozidel. V současné době nemůžeme určit, o jak závažný problém se jedná a jaký je jeho skutečný vliv na životní prostředí v České republice.
Příkladným projektem na instalaci sítě detektorů s možností aktivního řízení dopravních proudů v závislosti na hluku, emisích a navádění na volná parkovací místa, je projekt Smart City of Santander (více než 12 000 senzorů hluku, parkovací místa, CO2). V našich klimatických podmínkách jsou však dané senzory z různých důvodů nepoužitelné a rovněž interní výzkum v Centru dopravního výzkumu (CDV) prokázal, že spolehlivost a přesnost daných detektorů je nevyhovující. Proto se projektový tým zaměřuje na vývoj komplexního integrovaného systému řízení dopravy ve městech včetně navigace na volná parkovací místa s využitím široké škály dat nad již ověřenou a spolehlivou soustavou detektorů.
V současné době je infrastruktura dopravní sítě ve městech již plně vytížena. Evropská komise podporuje vznik plánů udržitelné mobility ve městech na národních úrovních s cílem zavést strategie, které hledají integrovanější přístup k plánování udržitelné mobility, jenž by kladně ovlivnil ekonomický výkon městských oblastí a kvalitu prostředí ve městech obecně. Bílá kniha o dopravě z roku 2011 doporučuje plány udržitelné městské mobility (SUMP; Sustainable Urban Mobility Plans) jako opatření k naplňování udržitelnosti.
Jedním z hlavních opatření pro naplnění cílů stanovených Evropskou komisí je podpora implementace inteligentních dopravních systémů v koordinované podobě. S technologickým pokrokem přicházejí nové možnosti naplňování těchto střednědobých cílů. V současné době jsou k dispozici senzory nové generace, které mohou být cenným zdrojem reálných dat o dopravní situaci, stavu ovzduší nebo hluku v konkrétních částech městských oblastí.
Především již dlouhodobě existuje problém interakce dopravy v klidu a dopravy v pohybu. Tento problém doposud nebylo možné adekvátně řešit, jelikož nebyly dostupné takové technologie, které by umožňovaly za přiměřených ekonomických nákladů monitorovat obsazenost konkrétních parkovacích stání, a zároveň zatím neexistuje nástroj pro kvantifikaci skutečného počtu vozidel hledajících místa k parkování a jejich reálného vlivu na plynulost dopravy v pohybu.
Přestože je doprava jedním z nejvýznamnějších zdrojů znečištění ovzduší, není příliš mnoho příkladných řešení, která by kombinovala data o hluku a emisích s nástroji pro řízení dopravy. Datovou základnou pro vyvíjený systém bude mimo jiné síť monitorování kvality ovzduší provozovaná Českým hydrometeorologickým ústavem (ČHMU), která je doplněna monitorovacími stanicemi zdravotních ústavů, městských úřadů, případně dalších subjektů. V roce 2014 čítala 187 monitorovacích stanic, z nichž 33 je označeno jako dopravní.6)
Tento počet je z pohledu podílu celkového znečištění dopravou nedostatečný, proto si projekt klade za cíl integrovat do procesu řízení dopravy aktuální data o znečištění ovzduší okolo dopravních cest, především v městských oblastech, a nalézt zařízení, které by umožnilo instalovat mnohem vyšší počet takových stanic za výhodných ekonomických podmínek. Integrace dat z široké škály detekčních technologií a subsystémů do jednotného SW modulu s informačním a řídicím potenciálem umožní navrhovat nová dopravní opatření na základě aktuálních informací o stavu ovzduší, dopravy, nebo rozptylových a akustických podmínek.
Rychlý rozvoj a rozšiřování chytrých telefonů, navigací, informačních a řídicích systémů (např. proměnné dopravní značení, světelné signalizační zařízení, zařízení pro provozní informace apod.) umožňují daleko lépe informovat cestující, a tím pádem mnohem efektivněji dopravní proudy řídit a významně tak snižovat negativní vlivy dopravy.
V rámci projektu je vyvíjen SW modul dopravně informačního centra, který na základě časově synchronizovaných výstupů ze senzorické sítě umožní data v reálném čase vyhodnocovat a zpracovávat do podoby užitných informací koncovým uživatelům dopravní cesty. Inovativnost projektu spočívá v několika aspektech, které se v rámci životního cyklu projektu propojí a budou utvářet jeden funkční celek s cílem aktivně ovlivnit řidiče a usnadnit volbu dopravního prostředku. V rámci projektu jsou řešeny tyto inovační prvky:
– Metodika včetně fungujícího detekčního a vyhodnocovacího systému pro kvantifikaci vozidel hledajících místo k zaparkování a definování jejich vlivu na chování dopravního proudu. Systém bude přenositelný a bude otestován na více lokalitách.
– Systém chytrého parkování, tj. instalace bezdrátových senzorů pro identifikaci obsazenosti konkrétních parkovacích stání ve vytipované městské oblasti s výstupem dat do SW modulu řízení a dopravně informačního centra.
– Kompaktní systém pro měření koncentrací škodlivin produkovaných dopravou, data ze sítě automatického imisního monitoringu ČHMU propojená s daty ze speciálních měřicích zařízení umístěných v dané lokalitě a daty o aktuální dopravní situaci v témže místě do SW modulu informačního centra za účelem efektivního řízení dopravního proudu silniční dopravy jak z hlediska dopravního chování v předmětné oblasti, tak z pohledu dopadů na životní prostředí a zdraví člověka. Významný bude vztah k legislativnímu prostředí ČR (např. zákon č. 201/2012 Sb. o ochraně ovzduší, Vyhláška Ministerstva životního prostředí č. 330/2012 Sb. o způsobu posuzování a vyhodnocení úrovně znečištění, rozsahu informování veřejnosti o úrovni znečištění a při smogových situacích).
– Instalace kompaktního měřicího zařízení, tj. detektoru kombinujícího detekci hluku, detekci dopravně-inženýrských charakteristik (budou testovány profilové i úsekové detektory), obrazového záznamu, meteorologické situace a prachu v ovzduší.
– Testování a integrace inovativního dopravního detektoru pro dynamické řízení světelné signalizace, který umožňuje sledovat přijíždějící vozidla ke křižovatce a sledovat jejich trajektorii, rychlost a délku.
– Vývoj jednotné SW platformy sdružující výstupy ze všech detektorů instalovaných na vybraném pilotním místě, která umožní jednotlivé výstupy porovnávat, párovat a následně sdílet s dalšími informačními a řídicí systémy. Samozřejmostí je vybudování rozhraní pro poskytování dat třetím stranám (např. vývojářům aplikací).
Partneři projektu, společnosti CEDA, Eltodo a CDV, v srpnu 2015 provedli pilotní instalaci v Uherském Hradišti. Jednalo se o inovativní způsob řízení pětice světelných křižovatek na Velehradské třídě. CDV po dobu jednoho měsíce instalovalo měřicí zařízení kvality ovzduší AIRPOINTER (integrovaný vícesložkový systém pro měření škodlivin v ovzduší – měří koncentrace CO, NOX, O3 a SO2 a disponuje kontinuálním záznamem rychlosti a směru větru, teploty, relativní vlhkosti a atmosférického tlaku) a inovativní kompaktní detektor ENVIRO, který můžeme popsat jako soustavu čidel pro měření dopravních intenzit, rychlosti dopravního proudu, odstupů mezi vozidly a vozidlových tříd, hluku, obrazového záznamu, meteorologické situace a prachových částic. Dále byly instalovány detektory Bluetooth pro měření dojezdových dob, přenosné kamery pro čtení RZ na silnicích vedoucích na náměstí tak, aby se monitoroval počet vozidel vjíždějících do centrální oblasti a hledajících místo k zaparkování. Společnost ELTODO, a. s., v rámci pilotního testování umístila na vybrané křižovatky nové dopravní detektory a taktéž za pomoci výstupů ze systému FCD (systém plovoucích vozidel) projektu RODOS (ROzvoj DOpravních Systémů) bude testován nový přístup v řízení světelných křižovatek.
V prostředí střední Evropy se jedná o mimořádný rozsah detekčních technologií v jedné lokalitě, které naměří množství dat potřebné k tomu, aby bylo možné zobecnit jednotlivé závislosti a zejména „spočítat“ dopad dopravy na životní prostředí. Tento test je první; v průběhu celého projektu a v dalších letech se budou instalace opakovat v jiných lokalitách. Systémy budou vždy upraveny na základě požadavků jednotlivých městských částí, typů komunikací a cílů samotného testování. V pozdější části projektu budou také odzkoušeny nové systémové funkce, jako např. navádění vozidel na konkrétní volná parkovací stání, nebo informování řidičů o stavu ovzduší v cíli jejich cesty. Data generovaná systémem jsou zároveň ideálním podkladem pro zpracování Plánů udržitelné mobility.
Článek je aktualizovanou verzí textu, který vyšel v časopise Smart Cities 2015/3.
1) Jandová a kol., 2015 Jandová, V., Dostál I., Jedlička J., Špička L., Tichý J., Ličbinský R.: Studie o vývoji dopravy z hlediska životního prostředí v České republice za rok 2014. Centrum dopravního výzkumu, v. v. i, Brno 2015, 118 s.
2) Cholava a kol., 2009
3) Hui Zhao, 2012
4) D. Schrank & T. Lomax, 2007
5) Hui Zhao, 2012
6) MŽP, 2014, ČHMU, 2014 MŽP, 2014. Statistická ročenka životního prostředí České republiky 2014. Ministerstvo životního prostředí ČR. Praha, 492 s. Dostupné na: http://www1.cenia.cz/www/publikace-cenia, ČHMÚ, 2014. Souhrnný tabelární přehled Znečištění ovzduší a atmosférická depozice v datech 1997–2014. Dostupné na http://www.chmi.cz/uoco/isko/tab_roc/tab_roc.html.
S vývojem chytrých technologií se proměňují způsoby, jak komunikujeme s okolním světem. Žijeme v inteligentní domácnosti, pořizujeme si chytré spotřebiče a je přirozené, že chytrá začínají být i naše města. Co ale tvoří onu nálepku „smart“?
Je to přidaná hodnota, možnost odevzdat starosti věcem, které přemýšlejí a konají za nás. Pokud zařízení komunikují, mohou reagovat na podněty či povely, nebo poskytovat informace. Alfou a omegou je tedy komunikace, a to taková, které rozumí všechny prvky daného ekosystému. Často je ale právě srozumitelnost problém, protože různí výrobci využívají různá řešení. V tu chvíli je třeba všechna potřebná zařízení něčím sjednotit a naučit je spolupracovat.
V mnoha světových i českých městech je tímto jednotícím prvkem ryze česká bezdrátová technologie. A jak jinak než inteligentní, což je skryto už v jejím názvu IQRF, tedy doslova „inteligentní radiofrekvence“. IQRF umožňuje různým zařízením spolupracovat v bezdrátové síti. Tato zařízení pak mohou být snadno ovládána, např. přes internet. Základem jsou bezdrátové transceiver moduly – miniaturní elektronické destičky, které lze snadno zapojit do kterékoliv jiné elektroniky, ať už je to světlo, termostat, vypínač nebo lednička.
IQRF je ideální pro síťové aplikace díky robustnímu algoritmu protokolu MESH. Jedná se o způsob směrování dat v bezdrátových sítích, které elegantně řeší složitý algoritmický problém doručitelnosti informací. Např. v případě změny prostředí, kdy se do cesty toku dat postaví překážka, jsou rychle nalezeny všechny možné náhradní cesty a je zvolena ta nejkratší. I v případě, že existuje pouze jedna cesta v síti a ostatní jsou porušeny, je informace vždy doručena. Způsob směrování dat v mesh síti výrazně zvyšuje robustnost dané sítě. To odlišuje bezdrátovou technologii IQRF od řešení, kde stačí jednodušší komunikace mezi malým počtem prvků.
IQRF proto nalézá využití tam, kde je potřeba komplexních sítí s více možnostmi cest, aby byla zajištěna spolehlivost doručení dat. A hlavně tam, kde je třeba jednoduché a rychlé použití. Příkladem jsou senzorické sítě, odečty dat z velkého počtu zařízení naráz (měřiče energií), ovládání budov, sítě veřejného osvětlení, parkování, automatizace procesů… Využívána je po celém světě od řízení sekundárních chladících okruhů elektráren přes přenos dat z výroby či monitoring solárních elektráren až po inteligentní senzory v budovách.
Tato otevřená platforma konkuruje řešením velkých nadnárodních korporací nikoli technologickými vychytávkami schovanými za patenty a složité názvy, ale jednoduchostí, se kterou může jakýkoliv výrobce udělat ze svého produktu výrobek o poznání chytřejší a univerzálnější, schopný bezdrátově komunikovat. Díky jednoduchosti použití netrvá měsíce, ale pouze týdny, než se produkty naučí bezdrátově komunikovat.
Pomocí bezdrátové technologie IQRF se zvyšuje komfort obyvatel měst dynamickým ovládáním křižovatek, chytrým řízením veřejného osvětlení či navigačním systémem pro veřejná parkoviště. Díky analýze dat o dopravě a pohybu chodců ve městě lze optimalizovat kritická místa v dopravě nebo služby městské hromadné dopravy. Nabízí se i možnost sledovat a vyhodnocovat životní prostředí měst a korigovat provoz průmyslových objektů nebo jinak zamezit jeho dalšímu zhoršování.
Jakmile je jednou vytvořena infrastruktura, např. v síti veřejného osvětlení, jsou její možnosti využití takřka nekonečné. Můžeme získávat informace z čidel a měřičů, nastavovat intenzitu osvětlení, hlídat objekty, informovat obyvatele… Na scéně se může objevit i inteligentní futuristická lavička s dotykovým informačním panelem a kamerou, která upozorní na dopravní nehodu jednotky záchranné služby a pomocí sítě veřejného osvětlení dosáhne na semafory, aby uvolnila záchranářům cestu.
Aby mohly vznikat tak komplexní projekty, jako je Smart city, bylo založeno mezinárodní sdružení IQRF Alliance, spojující firmy i akademické a vývojové instituce pracující s IQRF a zajišťující vzájemnou kompatibilitu používaných zařízení.
K jadernému zbrojení lze zastávat dvě odlišná stanoviska. „My jsme vědci a to nás neopravňuje k tomu, abychom odpověděli na otázku, zda má být bomby použito, nebo ne“, řekl otec atomové bomby Robert Oppenheimer před výbuchem atomové bomby v Hirošimě.
Osud „otce atomové bomby“ Roberta Oppenheimera, (viz text Vynálezce zkázy) je v mnohém typický – zrcadlí totiž základní postoj vědce k předmětu svého výzkumu: bádat, poznávat, nemudrovat. Jeden z účastníků vývoje americké jaderné bomby Marcus Oliphant to vyjádřil lakonicky: „Vědec je ochoten pracovat na čemkoli, pokud se jedná o zajímavý výzkum a pokud je navíc výhodně finančně ohodnocen.“
Ostatně nepsané pravidlo, že čím eticky spornější výzkum, tím vyšší platy (něco jako příplatek za špatnou pověst), jen potvrzuje, že ve statisticky rozhodující většině se morální zásady vědce stejně jako ostatních profesí dají koupit či jinak ovlivnit.
Pokud se nějaké morální dilema přece vynoří, vědec ho alibisticky odpálí a pracuje dál, stejně jako Oppenheimer před Hirošimou: „My jsme vědci a to nás neopravňuje k tomu, abychom odpověděli na otázku, zda má být bomby použito, nebo ne“.
Pár měsíců po Hirošimě a Nagasaki už tentýž vědec pod tíhou výčitek varoval: „Mají-li se atomové bomby přidat do arzenálů válčícího světa nebo do arzenálů států připravujících se na válku, pak přijde doba, kdy lidstvo bude proklínat jméno Los Alamos a Hirošima.“ A v rozhovoru pro Time v únoru 1948 prohlásil: „Jakýmsi elementárním smyslem, který nemůže potlačit ani sprostota, ani směšnost, ani nadsázka, vědí fyzikové, co je hřích; a to je poznání, kterého se nemohou zbavit.“
Později ve snaze udržet se na výsluní Oppenheimer z kritických názorů neustále ustupoval (což by ho v méně studené době asi zachránilo).
Vedle typicky jednajícího Oppenheimera a dalších se ale vývoje A-bomby účastnili i dva lidé, rovněž židovského původu, oba ročník 1908, oba nesmírně vzdělaní, hluboce kulturní pacifisté. Jejich názory na jaderné zbraně se však diametrálně odlišovaly.
Edward (maďarsky Ede) Teller se narodil váženému budapešťskému advokátovi a klavíristce. Po studiích fyziky v Mnichově (kde přichází při dopravní nehodě o nohu) a Lipsku (doktorát pod Heisenbergem) získává místo v Göttingenu. Nacismus ho vyhání do Kodaně k Bohrovi (tam se žení s přítelkyní z mládí, tajně, aby dostal stipendium Rockefellerovy nadace). V Americe se od roku 1941 mezi prvními účastní vývoje americké jaderné (štěpné) bomby v Los Alamos. V roce 1942 přichází na ideu bomby termojaderné (vodíkové, slučovací, fúzní). Umanut syntézou lehkých jader v podstatě odmítal spolupracovat na štěpné pumě, vědecký ředitel Oppenheimer ho nakonec s malým týmem nechal pracovat na svém.
Po válce se měl stát vedoucím teoretického oddělení (mužem č. 2 v celé losalamoské laboratoři), ale agresivně trval na tom, že budou vyvíjet vodíkovou bombu, a když neuspěl, odešel přednášet do Chicaga.
Ani tam ale nepřestával agitovat. „Teprve až budou bomby tak velké, že skutečně budou s to zničit všechno, popadne lidi opravdový strach a vrátí se jim politický rozum. Kdo je proti vodíkové bombě, protože chce zachránit mír, dělá pštrosí politiku.“
Vážně ho začali brát až po prvním ruském jaderném pokusu v roce 1949.
V létě 1952 spoluzakládá v kalifornském Livermore další laboratoř pro vývoj jaderných zbraní (dnes nazývanou po druhém zakladateli Lawrence Livermore National Laboratory), v témže roce přichází s myšlenkou využít k zapálení termojaderné reakce teploty při výbuchu klasické štěpné jaderné pumy.
Byl-li Oppenheimer nazýván otcem americké jaderné bomby, pak Teller byl otcem bomby termojaderné (ostatně sám o ní mluvil jako o „svém dítěti“). Kolegům, kteří se na jejím vývoji odmítali podílet, nerozuměl: „Nedokázal jsem pochopit morální rozdíl mezi štěpnou bombou a bombou pracující na základě fúze.“ (Podobně se hájil vynálezce chemické války Fritz Haber za první světové války: „Smrt je smrt bez ohledu na to, čím byla způsobena!“)
Zatímco u většiny vědců Teller po likvidaci Oppenheimera ztratil kredit, u politiků a vojáků si naopak polepšil a stal se poradcem prezidentů. Jedni ho považovali za válečného štváče a režisér Stanley Kubrick o něm roku 1963 natočil film Dr. Strangelove (Dr. Divnoláska), pro druhé v osmdesátých letech vymyslel strategickou obrannou iniciativu SDI („Hvězdné války“).
Celý svůj dlouhý život (dožil se pětadevadesáti) Teller propagoval jaderné zbrojení a vývoj nových, ještě ničivějších zbraní. „Zvolil jsem si povolání vědce a vědu miluji, a kdybych se mohl řídit jen podle toho, co bych sám chtěl a po čem dychtím, nedělal bych nic jiného než čistou vědu, protože ta je nádherná a na ni je soustředěn můj zájem. Nemiluji zbraně. Přál bych si, aby byl mír. Ale pro mír potřebujeme zbraně… Jsem přesvědčen, že přispívám k tomu, aby ve světě vládl mír.“
Varšavský rodák Joseph (polsky Józef) Rotblat pocházel z rodiny obchodníka s papírem. Během první světové války rodiče přišli na mizinu a nějakou dobu se protloukali prodejem načerno pálené vodky. Joseph neměl soustavné vzdělání, ale díky talentu a samostudiu získal cosi jako divokou kartu ke studiu fyziky na místní univerzitě. Po promoci v roce 1932 se stává výzkumníkem v radiologické laboratoři, poté asistentem v ústavu atomové fyziky.
Počátkem roku 1939 začal pracovat u Jamese Chadwicka (nobelovského objevitele neutronu) v Liverpoolu. V srpnu téhož roku se vrátil do Varšavy pro svoji manželku, ale ta měla zrovna apendicitidu a nemohla cestovat. Tehdy viděl svoji ženu naposledy. Polsko opustil dva dny před vypuknutím války.
Počátkem roku 1944 odešel Rotblat s Chadwickem do Los Alamos. (Chadwick je dobrý příklad sváru zásady versus svědomí. Na Bombě odvedl velký kus práce a tehdy ji měl za správnou věc. Rok před smrtí se však svěřil: „Musel jsem začít brát prášky na spaní, to jediné mi pomáhalo. Je to již osmadvacet let a myslím, že za těch osmadvacet let jsem nevynechal jedinou noc.“)
Když už před koncem druhé světové války Spojenci zjistili, že Hitler jadernou bombu nemá, padla oficiální motivace k jejímu vývoji – předejít tomu, aby ji nacisté měli jako první. Vývoj však zběsile pokračoval dál. Mezi tisícovkami badatelů, kteří ve středisku u Los Alamos dělali tu nejdůležitější práci, se tehdy koncem roku 1944 jediný Rotblat rozhodl Projekt Manhattan opustit.
Po intenzivním přemlouvání, slibech i výhrůžkách kontrarozvědky byl vyvázán, arci pouze pod přísahou, že nikomu z kolegů nesdělí pravý důvod svého odchodu.
Usadil se ve Velké Británii, kde roku 1949 získal profesuru biofyziky při nemocnici sv. Bartoloměje v Londýně. Začal se zabývat výzkumem biologických účinků ionizujícího záření, jako první na světě systematicky studoval radioaktivní spad po jaderných pokusech, zejména jeho nejnebezpečnější složku stroncium 90 (to má poločas rozpadu srovnatelný s délkou lidského života a tím, že se nadlouho zabudovává do kostí, významně zvyšuje riziko vzniku zhoubných nádorů).
Zhruba v polovině padesátých let Rotblat prokázal, že radioaktivního spadu po výbuších vzniká mnohem víc, než uváděly jaderné mocnosti. Současně vyvrátil jejich tvrzení, že rostoucí tonáž pokusné pumy množství spadu nezvyšuje.
Jeho výsledky se dostaly do médií a později (v srpnu 1963) významně přispěly k uzavření Smlouvy o zákazu zkoušek jaderných zbraní v ovzduší, v kosmickém prostoru a pod vodou.
Na jaře 1955 se stává nejmladším signatářem a hlavním mluvčím Russellova-Einsteinova manifestu vědců proti jadernému nebezpečí. V červenci 1957 je spolu s matematikem a filosofem Bertrandem Russellem hlavním iniciátorem vzniku Pugwashské konference pro vědu a světových problémech a prakticky až do své smrti v ní zastává čelní postavení. Zastával názor, že podobně jako lékaři mají svoji Hippokratovu přísahu, měli by mít svůj morální kodex i vědci. Typické přitom bylo, že svou nezávislostí a nestranností popouzel obě soupeřící strany.
V roce 50. výročí masakrů v Hirošimě a Nagasaki obdržel Nobelovu cenu míru „za celoživotní úsilí v kampani pro jaderné odzbrojení“. Druhou polovinu ceny získala „jeho“ Pugwashská konference.
Za svůj velmi dlouhý život (zemřel v sedmadevadesáti) se s Edwardem Tellerem nejednou střetl. Kupříkladu jeho mantru, že nevyvinout termojadernou bombu a SDI by znamenalo potlačit poznání, komentoval takto: „Jinými slovy říká, že dosáhnout poznání je důležitější než všechny ostatní ohledy, a to je neudržitelné. Josef Mengele zdůvodňoval své ´pokusy´ v Osvětimi tím, že přinesou nové poznání. … Vědci musí mít stále na paměti, že jsou především lidmi, a teprve pak vědci. A oddanost etickým zásadám může někdy vyžadovat omezení honby za poznáním.“
Jakkoli oba protagonisté hlásali ve věci jaderných zbraní zcela protichůdné názory, přece měli oba svým způsobem pravdu.
Pacifista Rotblat zastával kulturní, civilizované řešení založené na vzájemné důvěře. Jako přesvědčený etický idealista vycházel z toho lepšího, co v lidech je, a věřil, že ono lepší je dost silné na to, aby se trvale prosadilo. V jeho stanovisku převládala morálka nad živočišností, přání nad skutečností.
„Militarista“ Teller zastával přírodní, divošské řešení založené na strachu. Jako bytostný realista si nedělal iluze o tom, co doopravdy ovládá většinové lidské jednání. Věděl, že příklady několika výjimečných jednotlivců v dějinách, jakkoli třeba i upřímně obdivované, nemohou dlouhodobě fungovat.
Důvody k Tellerovu „tvrdému“ postoji jsou koneckonců známé už z antiky. Tehdy koncem 5. st. př.n.l. se dva hegemoni tehdejší kulturní Evropy – Athény a Sparta – střetli v téměř třicet let trvající válce. V rozsáhlém spisu Dějiny peloponéské války jeho autor Thúkydidés mj. popisuje jednání mezi obyvateli ostrova Mélos a vyslanci Atéňanů, kteří se rozhodli dosud neutrální ostrov (arci ve sféře vlivu Sparty) ovládnout. Vzhledem k tomu, že převaha Athén byla zřejmá a Sparta ostrovu nemohla přijít včas na pomoc, navrhli vyslanci Mélským vzdát se bez boje: „Pokud jde o nás, nepovedeme tu dlouhé a málo přesvědčivé řeči, plné ozdobných slov… protože jak vy, tak my víme, že v komunikaci mezi lidmi se bere spravedlnost v úvahu, jen pokud síly všech stran jsou vyrovnané, jinak mocnější dělají to, co chtějí, a slabší se musejí přizpůsobit.“ (Mélští na to neslyšeli, bránili se a prohráli, načež „Atéňané pobili všechny zajaté dospělé obyvatele, z dětí a žen udělali otroky, ostrov obsadili a později tam vysadili pět set kolonistů“.)
Friedrich Nietzsche to komentuje ve své knize Lidské, příliš lidské takto: „Spravedlnost mezi lidmi vzniká v okamžiku, kdy jejich síly jsou přibližně vyrovnané, jak správně ukazuje Thúkydidés. Kde neexistuje jasně rozeznatelná převaha a boj by vedl k neužitečným vzájemným škodám, rodí se myšlenka vzájemné dohody mezi stranami, založená na porozumění pro požadavky všech.“ Dodejme, že to samozřejmě platí nejen v politice, ale i v ekonomice či třeba kultuře.
Rozumné řešení mezi lidmi takovými, jací skutečně jsou, tedy vyžaduje rovnováhu sil všech hlavních stran, jinak si silnější diktuje. Pokud jedna strana má ničivější zbraň, druhá ji musí vyvinout také. Pokud jedna strana vybádala vědomosti vedoucí k takové zbrani, druhá strana je musí získat rovněž.
Sovětský nobelovský fyzik Lev Landau to vystihl s „taktem“ sobě vlastním: „Fyzici prokázali lidstvu ohromnou službu: Vynalezli tak strašlivou zbraň, že je válka nemožná – i po vítězi by zůstal jen mastný flek.“ Potom by ale Nobelovu cenu míru měl dostal Teller, nikoli Rotblat…
A přece má model po zuby ozbrojené rovnováhy svoji slabinu. Pomiňme fakt, že kde zbraně nejsou, nemohou je získat teroristé, zneužít vyšinutí jedinci, aktivovat souhra nešťastných náhod. Hlavní problém podle mě spočívá v tom, že takováto rovnováha je příliš „těžká“.
Pro ilustraci si představme klasickou fyzikální páku. Ta je v rovnováze, ať na konci jejích ramen spočívají gramy nebo tuny. Pokud se ale na to podíváme z hlediska konstrukce páky a zatížení jejího závěsu, pak je tu závažný rozdíl. Závěsem páky vojenské rovnováhy na Zemi je – sama Země. Masivní zbrojení se vším všudy naši planetu tíží.
Ve čtvrtek 11. února odpoledne jsme seděli s kolegy relativisty před obrazovkou a čekali na ohlášenou tiskovou konferenci vědců z LIGO, fantastického experimentu, který se už asi patnáct let snaží pozorovat gravitační vlny. Věděli jsme, že pravděpodobně oznámí jejich objev, ale čekali jsme nějakou opatrnou formulaci připouštějící jinou interpretaci naměřených výsledků. Oznámení však bylo velmi sebevědomé.
„Dámy a pánové, detekovali jsme gravitační vlny. Dokázali jsme to,“ zaznělo beze stopy sebemenší pochybnosti. A když jsme viděli obrázky signálu, který LIGO pozorovalo 14. září 2015 v 11.50:45 středoevropského letního času, pochopili jsme jejich sebedůvěru. (Signál byl zaznamenán už tehdy, ale vědci zveřejnili výsledky až teď, v mezičase kontrolovali různé aspekty experimentu.)
Nyní postupně vysvětlíme různé věci nutné k pochopení obrázku uvedeného níže a tím i našeho nadšení nad ním.
Podle Einsteinovy teorie relativity se v přírodě nic nešíří větší rychlostí než světlo, tedy ani gravitace. Gravitace je určována rozložením hmoty; zvedneme-li například ruku, změní se rozložení hmoty na Zemi, ale pozorovatel na Měsíci se o tom nemůže dozvědět dříve než zhruba za jednu sekundu, což je doba, za kterou na Měsíc doletí světlo. A takovou rychlostí se šíří i gravitační signál. O takových gravitačních signálech můžeme hovořit jako o vlnách. Je ovšem třeba zdůraznit, že náš příklad je naprosto nereálný – gravitace je ve skutečnosti velmi slabá síla a změna v gravitačním poli na Měsíci zapříčiněná něčím, jako je zvednutí paže na Zemi, je hluboko pod hranicí měřitelnosti.
O gravitačních vlnách se často hovoří jako o vráskách na prostoročase. Podle Einsteina je totiž gravitace popsána jako zakřivení prostoročasu a gravitační vlny jsou zvláštním typem struktury prostoročasu. Tato formulace však vyvolává více otázek než vysvětlení. Vůči čemu se gravitační vlny pohybují? Co znamená zakřivení prostoročasu? Jak je spojeno s něčím měřitelným? Řada z těchto otázek je zodpovězena v krásné populární knize K. S. Thorna Černé díry a zborcený čas (Mladá fronta, Praha, 2004). Zde se omezíme především na popis té situace, která se týká zmíněného pozorování LIGO.
Učeně řečeno, gravitační vlny vysílá každé seskupení hmot, pro něž se mění tzv. kvadrupólový moment, jenž nějakým způsobem vystihuje odchylku seskupení od sférické symetrie. Hroutí-li se v radiálním směru sebehmotnější hvězda tak, že je stále kulová, nebo rotuje-li symetrická hvězda kolem své osy, gravitační vlny se nevysílají. Roztočí-li ale divoch nad hlavou kyj, stává se zdrojem gravitačních vln.
Aby ovšem byla jakási naděje tyto vlny pozorovat, musí to být velmi urostlý divoch, který mává velice těžkým kyjem. Zdrojem signálu pozorovaného LiGO byla černá díra o hmotnosti rovné přibližně 36 Sluncí, kterou obíhá jiná černá díra o hmotnosti přibližně 29 Sluncí. Náš divoch je tedy opravdu robustní a má pořádný kyj.
Dospívání, aneb psychické a fyzické „zrání“ s sebou nese i značné riziko chaosu v hlavě. Co se v ní odehrává ve věku, kdy jsme vystaveni těm nejdramatičtějším fyzickým i psychickým podnětům? Do počátku minulého století se tomuto období vývoje nevěnovala téměř žádná pozornost. Jednoduše se předpokládalo, že v jistém věku se z dítěte stává dospělý. Pak se však začal pohled na dospívání měnit.
V hlavách dospívajících se odehrávají neuvěřitelné věci. Tedy i v tělech, ale hlava velí. Ne každý zvládne období dospívání jako úspěšnou cestu k dospělosti ve smyslu zralosti, sebeuvědomění, začlenění se do společnosti. Mnozí mladí lidé v tomto období naopak propadnou depresím nebo jiným psychickým poruchám, drogové závislosti, sebevražedným sklonům, kriminalitě, vydají se vstříc předčasnému sexu a jeho negativním důsledkům pro další vývoj osobnosti.
Ve vědě jsou pojmy puberta či adolescence kupodivu relativně nové, zkoumání hormonálních, neurologických i psychologických aspektů „dospívání“ (ale i psychosociálního a společenského kontextu, který rovněž hraje významnou roli) pokročilo teprve v poslední době. Například některé geny, které spouštějí činnost pohlavních žláz, byly odhaleny relativně nedávno, stále se vynořují nové poznatky o mechanismech, které se v lidském těle v daném období odehrávají. Ale stejně tak neustávají ani debaty psychologů o tom, kdy lze člověka považovat za dospělého, kdy je jeho vývoj završen, co ovlivňuje zralost a dospělost člověka.
Co znamená puberta, adolescence, dospívání?
Nejvýkonnějším laserem dosavadní historie bude KRAKATIT. Slovo, které v roce 1922 vymyslel Karel Čapek pro svůj stejnojmenný vědeckofantastický román, tak po více než devadesáti letech vstoupí do světa velké fyziky. Pro laser je navrhl účastník soutěže „Pojmenuj superlaser“, organizované Fyzikálním ústavem Akademie věd a časopisem Vesmír.
KRAKATIT bude mít výkon 10 petawattů (PW) a po svém dokončení v roce 2018 se stane nejvýkonnějším laserem na světě. Bude schopen „vystřelit“ jen jednou za minutu, avšak s takovou energií, která (pokud by dokázal střílet nepřetržitě) by za deset sekund přivedla k varu celou lipenskou přehradní nádrž a za dalších 60 sekund ji zcela vypařila. Vědci jím budou schopni kupříkladu vytvářet podmínky ke studiu procesů, odehrávajících se v nitru obřích plynných planet, jakými jsou v naší sluneční soustavě Jupiter, Saturn, Uran a Neptun.
Jméno KRAKATIT v soutěži Pojmenuj superlaser navrhl pan Ladislav Valerián z Pacova (do soutěže poslal pět návrhů jmen). Porota návrh vybrala proto, že spojení nejvýkonnějšího laseru světa s Čapkovým stejnojmenným dílem v sobě obsahuje vedle odkazu na mohutnou sílu (Krakatoa 1883 – nejmohutnější výbuch sopky v moderních lidských dějinách), také odkaz na důležitost odpovědnosti lidstva za využití poznatků, jež mu dává do ruky moderní věda.
Laserové centrum ELI Beamlines v Dolních Břežanech u Prahy, kde bude KRAKATIT po dokončení pracovat, získalo v soutěži i další jména pro tři výkonné lasery. K významné postavě myslitele, humanisty a reformátora vzdělávání Jana Ámose Komenského odkazuje návrh pana Marka Bryla z Nového Města pod Smrkem (do soutěže poslal dva návrhy). Laser ÁMOS bude sloužit především jako kompaktní urychlovač částic, který významně přispěje například k vývoji kvalitních a levných protonových zdrojů k léčbě zhoubných nádorů.
Podobnou konstrukci bude mít laser LUCIFER, jehož jméno navrhl pan Ivan Procházka z Plzně (do soutěže poslal pět návrhů). Porota název vybrala především proto, že jeho latinský původ (lux = světlo, ferre = nést; lucifer = světlonoš) vystihuje jeden z hlavních rysů laseru – po dokončení bude používat nejjasnější laserové diody, jaké kdy byly na světě vyrobeny. Mimoto má LUCIFER vnést světlo do hledání nových způsobů záchrany lidských životů, neboť zejména jeho prostřednictvím se budou v laserovém centru ELI Beamlines vyvíjet kompaktní urychlovače částic pro lékařské aplikace a zkoumat vnitřní stavba živých buněk, do nichž si LUCIFER (světlonoš) posvítí.
Posledním ze čtveřice laserů centra ELI Beamlines je laser AVOJA, pojmenovaný již dříve pěticí dětí – finalistů loňské soutěže Expedice vesmír, kterou Fyzikální ústav a Vesmír pořádaly.
Ve druhém z břežanských laserových center Fyzikálního ústavu AV – HiLASE – budou dva lasery, pojmenované v této soutěži veřejností. Slabším, avšak rychlejším z nich (100 000 až milion pulsů za sekundu), je PERLA, jméno navržené paní Šárkou Kubicovou z Karviné (do soutěže poslala dva návrhy). Jeho jméno (PERrfektní LAser) vyjadřuje schopnost vrtat bezkonkurenčně přesné otvory. Při chytrém využití této přednosti budou mít auta na silnici nižší spotřebu paliva a závodní auta pojedou rychleji. S pomocí PERLY budou rychlejší i počítače, neboť laser umí vytvořit elektrické spoje tisíckrát tenčí než váš vlas. K vrtání perel tedy PERLA vhodná nebude.
Posledním laserem, jehož jméno soutěž přinesla, je BIVOJ. Na HiLASE půjde o nejsilnější laser, čemuž odpovídá i jméno, jež navrhla paní Darina Findová z Adamova (do soutěže poslala pět návrhů). Na BIVOJe čekají úkoly pří vývoji nových materiálů kupříkladu pro letecký průmysl. Umí totiž jednou ranou zpevnit povrch oceli o ploše větších hodinek tak, že ocel dostane šok, úplně změní svoje vlastnosti a pak déle vydrží. Takový materiál bude jednou výhodné použít třeba v letadle, které díky němu bude déle létat a bude mnohem bezpečnější než dnes.
Soutěž se konala od 8. října do 23. listopadu. Soutěžící zaslali 808 návrhů jmen, z nichž vybírala porota ve složení fyzička Martina Boháčová, herečka Barbora Hrzánová, manažer Roman Hvězda, chemik Michael Londesborough, fyzik Tomáš Mocek a vědecký novinář Ondřej Vrtiška.
Porota rozhodla o jménech jednotlivých pěti soutěžních laserů. Hlavní cena – několikadenní pobyt v Ženevě ve Švýcarsku pro dvě osoby, jejíž součástí je návštěva světově významného vědeckého centra CERN, byla z přítomných finalistů vylosována dne 1. února 2016. Hlavní cenu získal pan Ladislav Valerián z Pacova.
Laserové systémy budou umístěny ve dvou speciálních centrech HiLASE a ELI Beamlines, jež Fyzikální ústav Akademie věd vybudoval v Dolních Břežanech u Prahy. Ve svém oboru jde o naprostou špičku, která je navázána na velké množství vědeckých institucí v tuzemsku i zahraničí, které s nimi budou spolupracovat. Obě centra jsou již dostavěna, v současnosti jsou vybavována technologiemi.
Jak dospívají nervové buňky? Jak naučit dospělé buňky míchy a mozku obnovovat se „jako zamlada“? Jak léčit autismus? To vše jsou otázky, jimiž se zabývá i český student Martin Jacko, tč. na prestižní Kolumbijské univerzitě v New Yorku.
Divočáci masivně pronikají do měst a vesnic, škody v lesích, na polích a v zahradách neberou konce. Na pomoc teď přichází zákon: Od 1. ledna lze černou zvěř lovit v kteroukoli roční dobu, bez rozdílu pohlaví a věku. Otázkou je, zda a jak tento krok může pomoci.
Zpráva z tisku: Provoz na dálnici D1 ve směru na Brno komplikovala v neděli po poledni na 33. kilometru kolize dvou aut se stádem divokých prasat. Ze tří jízdních pruhů byly dva dočasně uzavřeny. Nikdo z lidí nebyl zraněn, několik zvířat uhynulo, řekl pracovník policejního dispečinku v Mirošovicích. (2.9. 2012)
Divoká prasata masivně pronikají do měst, příměstských lesů a parků, zahrádkářských kolonií i vilových čtvrtí. Aktuální statistické údaje odstřelu, a také informace z terénu naznačují vysokou a rostoucí početnost populace (viz graf). Za posledních padesát let (od roku 1961) narostl roční počet úlovků z 3941 na  143 tisíc (2011), což je o těžko uvěřitelných 2 500 procent. Státní správa na to reaguje: Dne 1. ledna 2016 vstoupila v účinnost vyhláška č. 343/2015 Sb, kterou se mění doba lovu některých druhů zvěře. Přináší kardinální změnu: rozšiřuje dobu lovu černé zvěře bez rozdílu pohlaví a věku na celý kalendářní rok. Změna vyhlášky není určena pro společný lov, ale pouze pro individuální lovce. Může pomoci?
Prase divoké (Sus scrofa) nepochybně patří mezi velké savce, kteří svou přítomností v krajině budí u veřejnosti značné obavy. Jak dalece je setkání  s divočákem nebezpečné? To je často kladená otázka. Reálné škody, které vznikají jeho přítomností v ekosystémech, ať už v umělých (zemědělská krajina), nebo přírodních nebo přírodě blízkých (zejména lesních ekosystémech), se zato trvale spíš opomíjejí. Přitom jsou důvodem, proč osud populace prasete divokého v českých zemích představuje komplikovaný a spletitý příběh z pohledu historie i současnosti.
Škody, které působilo prase divoké, dosáhly v 18. století takových rozměrů, že se už Loveckým patentem z roku 1786 stalo z lovci oblíbené zvěře užitkové zvěří škodnou.
Důsledkem této změny bylo, že populace prasete byla v českých zemích cíleně vyhubena a druh byl nadále chován pouze v oborách. Jeho nepřítomnost trvala přibližně 150 let, poté se prase divoké do našeho regionu vrátilo. Tím se stalo modelovým příkladem velkého savce, který se po dlouhé přestávce znovu stal součástí české přírody.
Biologie a potravní ekologie
Dynamika šíření divokého prasete do volného prostoru významně souvisí s jeho potravní ekologií, sociálním chováním a rozmnožovací strategií a navíc se schopností migrace.
Prase divoké je všežravec, potravní oportunista s několika preferencemi. Jeho velmi silná obliba člověkem pěstovaných zemědělských plodin (např. oves, kukuřice) působí dlouhodobý konflikt. Autor z vlastní zkušenosti zná stav ovesného pole před a po noční návštěvě rodinné tlupy divokých vepřů.
Je tak vlastně těžko představitelné, jak první neolitičtí rolníci dokázali svá drobná obilná políčka uchránit před soustředěným tlakem v krajině přítomných divokých prasat. Nabízí se úvaha o oplocení polí, nebo o nočních hlídačích se psy, to ale není nijak doloženo.
Sociální chování a rozmnožovací strategie spolu úzce souvisí. Prase divoké žije v tlupě, kterou vodí nejstarší bachyně. Součástí tlupy jsou mladší bachyně, často včetně vlastních selat. Z tlupy jsou vždy vytlačováni mladí samci, a to ve věku 14 až 16 měsíců, znovu se přibližují pouze v době říje zvané chrutí (v našich podmínkách zpravidla v listopadu). Selata se rodí zhruba v polovině března, tedy v období, kdy v našich podmínkách bývá značná zima. Ve vrhu bývá 5 až 12 mláďat. Rodinná tlupa se rozpadá po úmrtí nejstarší bachyně, nazývané vodící.
Po rozpadu se novými vodícími bachyněmi stávají její dcery z nejstarší generace, stojící nejvýše na sociálním žebříčku tlupy. Sociální chování tedy definuje také teritoria tlup, jejichž hranice se průběžně modifikují podle potravní nabídky. I mírná neúroda (například žaludů nebo bukvic) může v okamžiku, kdy jsou teritoria nenaplněná a migrující černá zvěř nenachází příslušné pachové značky jiných tlup, vést k rychlému obsazování potravně vhodnějších míst. V okamžiku, kdy je krajina druhem obsazená, se migrace tlup téměř zastavuje, a na delší potulku se pak vydávají pouze mladí samci.
Nejstarší dostupné záznamy o kontaktu člověka a prasete pocházejí z východního Středomoří. Při vykopávkách nejstarších vrstev města Jericha bylo nalezeno množství vepřových kostí, ze kterých je dovozováno, že již před sedmi tisíci lety tvořilo prase (nejspíše již domestikovaná forma) patnáct procent masité potravy zdejších obyvatel.
Starozákonní zmínky jsou relativně chudé a týkají se zejména zákazu požívání vepřového masa. To lze chápat jako velmi rozumný nutriční předpis s ohledem na možnost závažných onemocnění, které konzumaci vepřového provází. Až do současnosti zůstává nejnebezpečnějším z nich možnost šíření svalovce stočeného, parazitické hlístice způsobující trichinelózu.
Tolikéž ani svině; nebo ač má rozdělené kopyto, tak že se rozdvojuje, ale nepřežívá, nečistá bude vám. (Leviticus 11:7, v překladu Bible kralické)
Řecké zdroje na prase divoké nahlíží jako na lovnou zvěř, a její lov v antice nám poskytuje několik epických příběhů. Ty líčí prase divoké jako vysloveně nebezpečné zvíře, schopné velmi agresivního chování, je-li při lovu poraněno. Jako příklad lze uvést králem Oineem svolaný lov na Kalydonského kance.
Ostatně, domestikace prasete, ke které došlo před 9 000 lety, nezměnila chování ve volnosti žijících jedinců a tlup.
Nejstarší doklady vztahující se k českým zemím jsou dvojí: archeologické nálezy, u kterých lze osteologicky rozlišit zejména lebky (u domestikovaného prasete jsou silně zkrácené); zde je konzumace prasete doložena u nejstarších zemědělců. Připomeňme pozoruhodnou lingvistickou souvislost: toponymum Sudety v keltštině znamená Les kanců.
Co se týče lovu, patrně první písemný záznam nacházíme  v Kosmově kronice, kde letopisec popisuje lovy knížete Oldřicha a jeho druha kněze Šebíře. Situace je popsána dosti konkrétně: (Šebíř) býval první po ruce při zabíjení divokého kance; uměl mu uříznouti ocas, očistiti jej a připraviti, jak to míval kníže rád a podával jej pánu, jakmile přišel, k jídlu. Proto prý kníže Oldřich často mu říkával – Šebíři, pravím ti upřímně: za tenhle lahodný zákusek zasluhoval bys biskupství.“
Podotkněme, že roku 1031 byl Šebíř skutečně vysvěcen šestým pražským biskupem.
Druhým a asi i známějším příběhem je vyprávění o Bivojovi, které za svoji popularitu vděčí záznamu ve Starých pověstích českých.
Další prameny
Historka o Bivojovi pochází původně z Kroniky Boleslavské (tedy z Kroniky takřečeného Dalimila, cca 1310), jejím hrdinou je Jetřich z Buzic (+1110) a vysvětluje se tak původ prasečí hlavy v erbu Buziců.
Mezi Cechy byl jeden jmenovany
jinoch dobry a velmi kazany.
Detrisek Buckovic to biese
mezi hrdinami jako turi roh sloviese.
Ten byl nekdy divoku svini za usi jal
a pro to byl na scite svini hlavu i prijal.
Teprve kanovník Hájek (Hájkova kronika, 1541) pak popisuje tuto konkrétní příhodu v souvislosti s Bivojem. Každý, kdo držel v rukou mrskající se pěti- nebo desetikilové podsvinče domácího nebo divokého prasete, asi tuší, jak nepravděpodobná je celá popisovaná situace.
Různé písemné prameny divoké prase zmiňují relativně často.
Jako dobrý příklad pohledu na divoké prase v době těsně pohusitské poslouží slovníkové heslo, které vytvořil přibližně roku 1463 Pavel Žídek: Kanec je divoká lesní šelma. Má černou nebo tmavošedou barvu, zuby má velké a zahnuté, půl stopy dlouhé. Je velmi divoký vůči těm, kteří se mu postaví. Je-li zastižen lovci v době, kdy se chce vymočit, snadno se polapí. Jestliže lovec pod něj spadne do vykopané jámy, tak mu kanec nemůže svými zuby nijak ublížit.
Václav Březan v Životopisech cituje dopis popisující renesanční lov na divoká prasata, a to ve Vídni na dvoře císaře Maxmiliána II.: Jeho Milost Císařská nejméně třikrát na lovy každý tejden jezditi ráčí a divné šermicle od sviní jmívati. Nebo těchto dnů tak znamenitě mužnú svini jmíti ráčil, kteráž tak hospodařila, že jest množství dvořanů porazila, skousala, takže jsou musili některé na kočím domů vézti. Jakž pak Vchynského porazila a v nohu pod kolenem ho tak skousala, že v lůži ležeti musí; a praví, že mu již na to přišlo, nejprve že jest všecko utratil při dvoře, takže nic nejmá, a naposledy že ho svině chtějí snísti. Keklovice dvakrát nebo třikrát porazila a hrubý šrám mu v noze udělala. Smečanskýho hodila dvakrát, rozumím, znamenitě vysoce nahoru. Petra Mollara také z jakéhosi vozu dolů stáhla, a kdyby nebyl plášť k ní dolů spustil, tehdy by ho jistě byla porazila a zhryzla; ten jest se více o svůj pláštěk nežli o život hněval, a žádnýmu se víceji nesmáli nežli jemu, jakž způsob jeho znáte. Ten z Pruku, ten jest se tak bránil, že ho svině dobrou chvíli po blátě v jakési louži vláčela, několiko koní ranila, až naposledy potom utržiti musila. A tak já hádám, že ještě než se ten svinský lov vykoná, někdo o nohu neb o ruku přijde. Každý se sám o sebe starej a Pán Bůh o všecky!
(z dopisu Jáchyma z Hradce Petru Vokovi z Rožmberka, datováno 9.12.1564, in Březan)
Doba pobělohorská přinesla dlouhé období obliby mysliveckých zábav. V této době bylo v Čechách divoké prase loveno intenzivně a jeho počty patrně nebyly ve srovnání se současností nijak vysoké. Například zástřelné vyplácené na panství Český Krumlov roku 1680 bylo v případě úlovku prasete stejné, jako za úlovek medvěda. Jiná ovšem mohla být situace v nížinách.
Z pohledu drobných rolníků byly stavy zvěře příliš vysoké, škody jim působené všemi druhy býložravých kopytníků chovaných šlechtickými majiteli panství byly nepochybně velké.
Možnost zásahu však byla dlouho omezena tím, že sami vládnoucí Habsburkové lovecké vášni dlouhodobě a intenzivně podléhali.
Existovaly také výjimky, roku 1565 uložil císař Maxmilián II. jako reakci na škody na panství Pardubice postřílet větší počet divokých prasat.
Zásadní změnu přinesla posléze vláda Marie Terezie, která se jako panovnice zásadně snažila o ekonomický rozkvět monarchie. Skutečně důsledný zásah proti vysokým stavům zvěře mohl přijít až po smrti jejího manžela Františka Lotrinského, který sám byl náruživý lovec (myslivosti se ovšem v duchu doby nevyhýbala ani císařovna, i vlastní konec jejího života s myslivostí souvisel, zemřela na nachlazení, jež ji postihlo po lovu na bažanty roku 1780).
Už krátce po jejím nástupu na trůn (20. ledna 1741) prodávala dvorní kancelář honební práva na císařských (komorních) pozemcích. Zde byli kupující při nákupu smluvně zavázaní hubit zejména černou zvěř:
Lovci nesmějí šetřit divokou zvěř; černá zvěř musí být vyhubena, vysoká pak zdecimována do té míry, aby poddaní už netrpěli škodami. Zemský správce obdrží pokyn, aby se postaral o oplocení polí a luk. Všichni majitelé honebního práva mají přispět ke snížení stavu vysoké a vyhubení černé zvěře, aby poddaní divokou zvěř mohli vyhánět ze svých pozemků spíš psy než střelbou.
Nařízeními právního charakteru napřed nakázala Marie Terezie vrchnostem platit náhradu škod působených zvěří. Jako nejpodstatnější bývá zmiňováno nařízení ze dne 4. září 1766, které stanoví: Žádné panství ať nedovolí přemíru divoké zvěře, nýbrž na to z moci úřadu dohlíželo a krom toho všechny škody poddaných nechť panstvo nahradí.
Protože ale stále přicházely stížnosti na způsob vyřizování požadavků na odškodnění, bylo vydáno 13. září 1771 další nařízení, podle něhož: se nemají náhrady za škody způsobené divokou zvěří „ztrácet v procesuálních obšírnostech“, nýbrž mají být postiženým „de aequo et bono“ (tedy v zájmu spravedlnosti a dobra) uděleny.
Na trvale přítomné spory postupně reagovala i druhá strana, tedy šlechta. Roku 1770 začíná na území Čech a Moravy výstavba řady obor, určených primárně k chovu černé zvěře.
Vývoj a průběh procesu o náhradu škod způsobených zvěří bylo nutné stále připomínat, a povinnosti postupně formulovat stále určitěji. V Oběžníku dvorní komory z 19. ledna 1779 tak bylo nařízeno:
„Jakmile poddaný učiní u panského úřadu oznámení o škodě způsobené zvěří, pověří tento úřad okamžitě dva nestranné muže obhlídkou a vyčíslením škody. Jimi stanovená škoda nechť je poddanému okamžitě nahrazena. Pokud se tak nestane nebo panstvo se bude zdráhat vyčíslit škodu nebo to odkládat, může poddaný dotyčné odhadce škody určit sám a o odškodnění u správy požádat prostřednictvím advokáta poddaných.
Definitivní konec volného výskytu prasete divokého v českých zemích znamenal Lovecký patent (zákon) Josefa II. z roku 1786. Císař v preambuli konstatoval celkovou změnu pohledu na vlastnictví, veškerá dosavadní lovecká opatření pro nepřiměřenost současné situaci zrušil a v ustanoveních Patentu zcela změnil pojetí právní úpravy myslivosti. Od dosavadní ochrany práva myslivosti coby šlechtické a panovnické kratochvíle se důraz přesunul k ochraně zemědělství a výroby potravin, jednalo se tak o typický produkt josefinského osvícenského zákonodárství.
Patent v § 3 stanovil: Černá zvěř (divoká prasata) smí být chována jen v uzavřených a proti jakémukoliv úniku dobře zajištěných oborách. Jestliže je divočák zastižen mimo oboru, tehdy jest komukoliv v kteroukoliv roční dobu povoleno divočáka, stejně jako vlky, lišky nebo jinou škodnou dravou zvěř, zastřelit nebo jinak složit. Jestliže by se držitel revíru nebo myslivci protivili, pak nechť musejí složit 25 dukátů a všechny škody způsobené uniknuvším zvířetem nahradit.
Implicitní zmínku nepochybně vztaženou k černé zvěři obsahoval také § 12. Divoká zvěř se také smí jakýmkoli způsobem vyhánět z polí, luk a vinohradů. Za divoká zvířata, která se přitom zraní nebo uhynou, nepřipadá vlastníku honitby žádná náhrada.
Poté nastalo podivuhodné (a v dnešní situaci nepředstavitelné) vyhubení divokých prasat ve volnosti, a to ve velmi krátké době. Dosud nevídané uvolnění možnosti černou zvěř lovit bylo jistě silně motivující. Situaci napomáhalo také to, že populace divokých prasat v té době už zřejmě nebyla nijak silná.
Jak ulovit prase
Do odchytových zařízení i obor vedly záskoky, tedy zařízení, která umožnila oborní plot překonat tak, že zvěř mohla seskočit ze zídky dolů do obory či obůrky, ale nemohla jej již překonat nazpátek.
Dalším způsobem bylo užití samochytů (Selbfang) nebo zahrádek (Fanggarten), tedy různě mechanicky konstruovaných pastí, kde za sebou černá zvěř sama spustila padací nebo jiné dveře.
Z roku 1761 existuje pozoruhodný doklad existence chytáku na černou zvěř. Dobříšská vrchnost, tedy Colloredové, nechala postavit poblíž hranic mníšeckého panství, chytací zařízení, které sloužilo k odchytu černé zvěře, a to nejen z dobříšských, ale také z mníšeckých lesů.
Mníšecká vrchnost (Unwerthové) si na existenci a provoz chytáku stěžovala a posléze záležitost zažalovala. Spor doputoval k soudu a soudní výrok nařídil zařízení odstranit.
Důležité je, že situace popisuje konkrétní lovecký postup, podobné chytáky byly záhy poté nepochybně využity k vyhubení černé zvěře žijící ve volnosti. Tehdy užívané metody lovu na položené újedi (tedy návnadě rostlinné či živočišné) nebo na slaniscích (lizech) také znamenaly dobrou možnost úlovku. Z dnešního pohledu jsou tyto metody pokládány za nemyslivecké, přitom ale nikdo souběžně nenavrhuje jiné funkční varianty lovu.
Faktem zůstává, že úlovky černé zvěře žijící ve volnosti zaznamenané po roce 1800 jsou pouze ojedinělé, pro samotné Čechy je většinou autorů udáván jako poslední úlovek z roku 1801 poblíž Hluboké na Vltavou. Z regionu Křivoklátska ale pochází odlišné údaje, černá zvěř zde byla pokládána za vyhubenou až roku 1816, v roce 1818 se pak objevila tlupa v revíru Kouřimec, poslední dva jedince z ní ulovil téhož roku lesník Jan Nittinger.
V právní normě posléze platné na Moravě (míněn Zákon honební pro Markrabství Moravské z roku 1895, který vstoupil v platnost roku 1896) šel zákonodárce ještě dál než Josef II. a stanovil možnost tzv. volné okupace úlovku takto: § 60 Na svobodě postižené medvědy, vlky, rysy, divoké kočky a zvěř černou dovoleno jest každému kdykoli chytiti, usmrtiti a tím jich pro sebe nabýti.
Řečeno občanským jazykem, kdo si prase uloví, stává se jeho vlastníkem, tedy v myslivosti norma dotehdy i dnes zcela nevídaná. Ustanovení takového postupu nepochybně umožnila nečetnost anebo už i nepřítomnost prasat v dotčených honitbách, jinak by se jejich vlastníci zcela určitě stavěli na zásadní odpor. Je ale nutno poznamenat, že dikci této zákonné normy patrně ovlivnily také občasné průniky migrujících prasat ze slovenských hor právě na území Moravy.
V důsledku josefského patentu nastalo jedno a půl století, kdy nebyla černá zvěř v našich biotopech prakticky přítomná. Chovy se odehrávaly v četných oborách a často nebyly zcela kontinuální.
Nepřítomnost prasat v přírodě ale nebyla absolutní. Docházelo k epizodním výskytům v důsledku úniků, oborní ploty dokázala zvěř překonat. Jako příklad zde poslouží únik prasat z Lánské obory roku 1904, konkrétně šlo o zvěř importovanou do tamního chovu z Karpat. Poslední prase z této tlupy bylo střeleno až roku 1924, odlov tedy trval dvacet let.
Kolonecká obora
Jako příklad postupu při zakládání obory je obvykle uváděn příklad Staré obory u Hluboké, proto je zde záměrně uveden případ jiný. Roku 1770 bylo po delších úvahách rozhodnuto o založení obory na schwarzenberském panství Třeboň. Pro její umístění byla vybrána okrajová část panství, tedy revír Kolenec přiléhající k řece Nežárce.
Poté byl rychle vytýčen a stavěn oborní plot. Služebním příkazem z 6. února 1771 nařídil majitel panství, tedy kníže Josef Adam kníže Schwarzenberg, přípravu naháňky k zazvěření obory a požádal o 800 honců pro tuto naháňku a 100 lidí k urychlené dostavbě oborního plotu. Ze Ševětína bylo podle pokynu dopraveno sedm vozů plachet, užívaných pro plachtové hony. Hejtman Štvrtník hlásil dopisem z 11. března dokončení obory a vehnání zvěře do ní, přičemž tato naháňka byla vedena až od hranic panství Hluboká (přibližně 25 kilometrů).
Do obory bylo také zpočátku dovezeno devět kusů černé zvěře z odchytové obůrky v cepském polesí (Cepper Fanggarten). Hlášení zaznamenává i tragickou informaci, při nahánění se nachladil kolenecký polesný Kraus, následně zemřel na zápal plic a zanechal po sobě vdovu a pět dětí.
Záhy se zde ale dostavily potíže, už v relaci navazující na inspekční zprávu hlubockého lesmistra Friedla z 3. června 1772 konstatuje téhož dne majitel hynutí jelení i černé zvěře v oboře a nařizuje jako opatření odvodnění a melioraci oborních luk. Infekce byla nejspíš způsobena vysokou koncentrací zvěře.
Součástí opatření bylo i rozšíření obory o část revíru Hamr. Stavy černé zvěře v oboře poté rostly, zatímco ve volnosti se postupně snižovaly. Roku 1797 bylo nutné poprvé rekonstruovat zestárlý oborní plot, v rámci této rekonstrukce byla oddělena černá a jelení zvěř nízkým příčným plotem (vysokým 4 stopy=126 cm), který dělil oboru, a který mohla jelení zvěř volně přesazovat. Podle zaměření z roku 1815 byla délka hlavního oborního plotu 5689 sáhů (=10 800 metrů). Protože na rozdíl od Staré obory na Hluboké nebyl plot ze zděných sloupů a opatřený podezdívkou, byla vedena o budoucnosti tohoto plotu a tedy i obory, zdlouhavá a nekončící korespondence. Až roku 1825 se rozhodl vládnoucí kníže Josef, že při postupné obnově bude obora opatřena zděnými pilíři, zároveň bylo personálu s ohledem na předpokládané vysoké náklady uloženo postupovat s maximální hospodárností.
O jedenáct let později, tedy roku 1836, pak rozhodl nově nastupující vládnoucí kníže Jan Adolf II. o zrušení obory, po předchozím cíleném vystřílení zvěře. V letech 1835 a 1836 bylo do Staré obory na Hlubokou transportováno 32 kusů černé zvěře, a listina ze 4. ledna 1837 konstatuje vystřílení veškeré zvěře. Je zjevné, že souběžná existence dvou obor Schwarzenberského dominia hlubocké větve provozně a ekonomicky kolidovala, a roku 1835 byla dána přednost zavedeným oborám na Hluboké.
Zaniklá Kolenecká obora se zachovala pouze jako toponymum v mapách, což je jistě pozoruhodné, uvážíme-li, že od jejího zániku uplynulo více než 170 let.
Intenzivní snaha o urychlenou eliminaci byla samozřejmě způsobena tím, že všechny právní normy v tomto časovém intervalu vztažené k myslivosti respektovaly původní josefský zákaz chovu ve volnosti, a to včetně Nařízení protektorátní vlády o myslivosti z roku 1942.
Změna nastala až u poválečného Zákona o myslivosti (1947), který chov černé zvěře ve volnosti jako první myslivosti se věnující právní norma po 160 letech nezakazoval. Tím se náhle vytvořily podmínky, které divoká prasata záhy využila.
Je nedoložené a nedoložitelné, odkud se vzala ona divoká prasata, která obnovila populaci na našem území. Teorie o tom, že je do středoevropského regionu před sebou dotlačila od východu postupující fronta, můžeme směle zavrhnout jako nesmyslné. Ve vojenských prostorech československé armády žila o něco později černá zvěř zcela nerušeným životem, a občasné cvičné střelby ji z jejího teritoria nijak nevytlačovaly.
Úvaha o východním zdroji šíření byla patrně způsobena tím, že na Moravu prasata tradičně přicházela ze Slovenska, v zemích Karpatského oblouku se je nikdy nepodařilo zcela vyhubit.
Zanedbává se zde podstatný fakt, že v Německu (severním a západním) se do poloviny 20. století zachovaly dvě populace, které se šířily, záhy po II. světové válce se areály spojily. Možnou příčinou šíření mohlo být také to, že v bývalém východním Německu byli myslivci sovětskou okupační správou nuceně a důsledně odzbrojeni, a zřejmě i v důsledku toho tam velmi záhy došlo k rychlé expanzi populace. První četnější populace se na našem území vytvořily právě v severních pohořích. Je tedy pravděpodobné, že k migraci docházelo právě z Německa.
Druhým potenciálním zdrojem šíření byly obory, jejichž vrata v poválečném chaosu zůstávala otevřená, konkrétně je zmiňována Stará Obora u Hluboké. Podobně se spekuluje o původu prasat šířících se do Jizerských hor, a to válečnou demolicí plotu obory u Zhořelce. Obecně je zde nutno brát v úvahu schopnost dálkové migrace černé zvěře, která je zejména u mladých jedinců mimo jakoukoli pochybnost značná.
Mimochodem, nikdo nezkoumal důsledky dlouhodobé nepřítomnosti prasete divokého pro vývoj přírody, a proto si dnes jen nesnadno uvědomujeme, jak velký vliv na populace bezobratlých i obratlovců mohla tato absence mít.
Každopádně ale záhy po návratu prasete po roce 1945 nastaly velmi negativní změny v početnosti avifauny, především u populací na zemi hnízdících ptáků (například koroptev, bažant, tetřívek, tetřev). Součástí jídelníčku prasat se rovněž stávají savci, častá je predace hraboše polního, možnou potravou mohou být i mláďata zajíce polního a velmi pravděpodobně také po narození ještě málo pohyblivá srnčata.
Počet ulovených prasat v prvním dvacetiletí (1945-1965) po jejich návratu nebyl nijak vysoký, dostupná myslivecká statistika vykazuje ještě v první polovině šedesátých let každoroční úlovek nejvýše 4 200 jedinců (statistická ročenka navíc nerozlišuje úlovky v oborních chovech a ve volnosti).
Pozoruhodná byla z dnešního pohledu úvaha, publikovaná roku 1973 v Koncepci rozvoje myslivosti do roku 1990 (přijatá na II. sjezdu Českého mysliveckého svazu), předpokládající, že jarní kmenový stav divokého prasete by měl být v českých zemích udržen na čtyřech tisících kusů, což mělo výsledně umožnit lov sedmi tisíc jedinců ročně. Už roku 1977 bylo ovšem uloveno 16 139 jedinců, což naznačuje, jak významně se zde rozcházela teorie s praxí.
Roku 1990 vzrostl počet ulovených prasat na 50 tisíc, v roce 2001 na téměř 75 tisíc. Za loveckou sezonu 2010/2011 bylo zaznamenáno 143 tisíc ulovených jedinců, což je za padesát let (od roku 1961, 3941 úlovků) nárůst o těžko uvěřitelných 2 500 procent.
Při takových počtech divoká prasata začala masivně pronikat do blízkosti lidí. Zákaz lovu v intravilánu však zásahy silně omezuje. Obviňování myslivců, že svojí nečinností působí tyto kalamitní situace, tak není příliš poctivé.
Neškodí ale poznamenat, že schopnost ulovit divočáka není u jednotlivých myslivců záležitost samozřejmá a vyžaduje zvláštní lovecké schopnosti. Vedle přesné střelby je podstatná zejména trpělivost.
Konkrétní konflikty přímo mezi člověkem a prasetem jsou přesto vysloveně řídké, mohou nastat při kontaktu s bachyní bránící selata, nebo je mohou způsobit volně pobíhající psi, kteří napadnou selata či se pouhou nešťastnou náhodou octnou v jejich blízkosti.
Vysloveně nebezpečné situace související s přítomnosti prasat v krajině přináší také kolize prasat všech velikostí s motorovými vozidly. Zejména na osobních autech obvykle způsobí taková srážka značnou škodu. Statistiku takových střetů se autorům nepodařilo dohledat.
Přesto není strach z divokých prasat odůvodněný. Ačkoli většina obyvatel našeho státu asi viděla pobytové stopy, zejména rozryté zatravněné plochy nebo lesní podrost, ve skutečnosti se s prasaty přes jejich početnost skutečně setkal v přírodě jen málokdo a jen mizivé množství z nás zažilo reálný konflikt.
Největší škody tak působí divoká prasata zemědělcům. Ve velkých lánech se sice následky činnosti prasat zdánlivě ztratí, na menších polích i malých záhumencích jsou ale velmi citelné.
Úvaha o tom, který živočich před příchodem člověka – lovce snižoval stavy divokých prasat, neposkytuje jednoznačné vysvětlení. Určitě toho byl schopen medvěd, velmi pravděpodobně také vlk. Tím ale výčet potenciálních evropských predátorů končí.
Ačkoli přítomnost divokých prasat v krajině působí různé a četné problémy, je velmi pravděpodobné, že se s jejich trvalou a masivní přítomností v našem bezprostředním okolí budeme muset nadále smířit. Reálná možnost snížení jejich počtu se nezdá být otázkou brzké budoucnosti.
Na řešení tohoto problému by se každopádně musela podílet státní správa, a to formou explicitního nařízení uživatelům honiteb, tedy zřejmě dosti podobným způsobem, jaký kdysi použil císař Josef II..
Současná změna vyhlášky platí příliš krátce na to, aby bylo možné sledovat případné důsledky, brzy je dokonce i na pouhé reakce na ni. Pozoruhodné je ovšem prvotní vyjádření příslušného resortního ministra, ing. Mariana Jurečky, který 16. 12. 2015 poněkud diplomaticky konstatoval:
Jsem si vědom, že změna týkající se odlovu divokých prasat vyvolává určité rozpaky, zda je takto nastavená doba lovu etická a myslivecká. Proto považuji za nezbytné jasně říci, že tato změna neznamená pro uživatele honiteb povinnost, ale dává jim do rukou nástroj k okamžitému řešení lokálních problémů v případě, že není jiný způsob.
Zřetelné obavy z důsledků změny doby lovu, čišící z tohoto doprovodného komentáře kompetentní osoby, naznačují, že debata o masivní přítomnosti divokých prasat v našich revírech nekončí, a její další dějství lze rozhodně teprve očekávat.
Literatura
ANDRESKA, JI., ANDRESKOVÁ, E. 1993: Tisíc let myslivosti. Tina Vimperk, ISBN 80-85618-12-5
ČABART, J. 1958: Vývoj české myslivosti. Praha, SZN
FLASAR I., FLASAROVÁ M., 1975: Die Wirbeltierfauna Nordwestböhmens (severozápadní Čechy). Die bisherige Ergebnisse ihrer Erforschung. – Zool. Abh. Mus. Tierk. Dresden, 33
KOMÁREK, J. 1944: Lovy v Karpatech. ČIN, tiskové a nakladatelské družstvo v Praze, Praha
KOMÁREK, J. 1948: Myslivost v českých zemích. Praha, Nakl. ČIN
LOLEK, S. 1947 : Lovecký deník. Společenská knihtiskárna v Zábřeze, Zábřeh
MAXERA, R., 1930 Myslivosť v hloubi lesů křivoklátských. Manuskript
BŘEZAN, V.: Životy posledních Rožmberků, díl I. Svoboda, Praha 1985.
NEVRLÝ, M. 1976: Kniha o Jizerských horách. Ústí nad Labem, Severočeské nakladatelství
Poděkování: Zvláštní poděkování patří Vlastě Reittererové za pomoc s překladem autorům zcela nesrozumitelné úřední němčiny 18. století.
Želvy byly donedávna vnímány jako obrněné němé chodící kameny, sic vybavené dokonalou schopností adaptace pro přežívání, avšak s velmi omezeným rejstříkem chování. Dnes víme, že se želvy namlouvají, hrají si, „zpívají“, pomáhají si a prokazují dlouhodobou paměť. Jak to vše souvisí se zbarvením hlavy želv?
Pokud se pokusíme studovat komunikaci živočichů, vždy musíme brát v úvahu, že naše lidské vnímání je specifické.
Lidé slyší, vidí, cítí a vnímají jiné podněty a jinak než druzí živočichové, stejně tak se liší živočichové mezi sebou.
Zároveň je pro člověka nemožné si věrně představit zážitky jiných tvorů, aniž by si do nich projektoval své vlastní prožitky (počitky).
Tím se dostáváme do určitého konfliktu. Tento problém se snažil ve své době řešit baron Jacob von Uexküll, když formuloval svou teorii Umweltu (koncepce „žitého světa“).
Předpokládal, že pro organismus existují pouze ty skutečnosti, které vstupují do jeho (po předcích zděděnému) vnímání.
Tématem nám vlastního antropocentrického uvažování se zabývají i současní badatelé jako například Gordon Burghardt ze Spojených Států. Zavedl pojem kritický antropomorfismus jako metodu nahlížení vjemů ostatních bytostí při uvědomění chyby či omezenosti lidského vnímání a nutného převádění lidských počitků na očekávané počitky zvířecí.
Kritický antropomorfismus a modelování Umweltu nám může napomáhat při interpretaci výsledků získaných vědeckou metodou, která se snaží o objektivní výpověď, na druhé straně však uvádí živé organismy do podoby jakýchsi prostředím zmítaných těles bez vlastní vnitřní příčinnosti. Pokud se v našem interpretačním rámci tedy neomezíme jen na naměřené hodnoty, ale zapojíme i naši vlastní představivost společně s kritickým pohledem na naše schopnosti a zkušenosti, mohlo by se nám snad podařit nahlédnout zvířecí chování a signalizaci v její neskutečné komplexitě.
Zbarvení želví hlavy se dosud věnovala pouze malá část herpetologické komunity, zejména kvůli tradičnímu přesvědčení o solitérním způsobu života želv a malé účasti samic na pohlavním výběru.
V současné době ale pozorujeme radikální obrat ve vnímání těchto vysoce ohrožených pravěkých tvorů.
Zbarvení hlavy želvy podléhá podobně jako u ostatních částí těla různým selekčním tlakům a na jeho výsledné podobě se podílejí mnohé procesy. Na obecné rovině slouží barevný povrch těla zejména k ochraně těla před slunečním zářením, maskování před predátory (krypse), napodobování jiných, často nepříbuzných, organismů (mimikry) nebo ke komunikaci s okolím (signalizace).
Různé části těla se mohou ve své funkci lišit, a některé mohou mít funkci kryptickou, zatímco jiné jsou nápadně zbarvené a hrají úlohu při signalizaci. Selekční tlaky mohou jít proti sobě a bránit rozvoji nápadného zbarvení na částech těla, které jsou vystavené zrakům predátorů.
Želvy se díky své schopnosti schovávat hlavu do krunýře mohly alespoň částečně vymanit ze selekčních tlaků na krypsi a vyvinout na svých hlavách rozmanité nápadné vzory. Jimi zřejmě dávají vnitrodruhovým partnerům najevo svou kondici a postavení v želví sociální hierarchii.
Povrch hlavy želv pokrývá, tak jako u ostatních obratlovců, několikavrstevná kůže. Ta je u živočichů bez srsti či peří zodpovědná za výsledné zbarvení.
Kůže v sobě nese specializované buňky (chromatofory) obsahující barviva či krystaly, které pohlcují či odrážejí světlo.
Pigmenty v těle nemají pouze funkci ve zbarvení, ale vstupují i do rozličných fyziologických procesů, jako je vidění, imunitní odpověď, detoxikace nebo absorpce přebytečné energie.
Pigmentové buňky jsou navíc speciálním typem buněk neurální lišty, jež v embryogenezi cestují tělem na místa své finální pozice, a tak jejich uspořádání vlastně odráží a zaznamenává průběh vývoje jednotlivce.
Vzhledem k tomu, že uspořádání může být dědičné, tak vlastně odráží i historii taxonu a změn ve vývoji předků. Zbarvení odráží mnoho rozličných údajů o nositelově těle, je vidět na povrchu těla a ostatní příslušníci komunity (populace, druhu, ekosystému) ho mohou přímo vnímat. Zbarvení je tedy ideálním rozhraním pro komunikaci a přenos informace.
Ne všechny barevné povrchy ale do komunikace reálně vstupují. Za prvé vzory nemusí vznikat primárně jako signalizační orgány, ale jako neutrální náhodně uspořádaný vzor. Tomuto vzoru může a nemusí být v komunitě pozorovatelů být přiřazen význam.
Dalším bodem, jak jsme zmiňovali již výše, je teorie Umweltu, která předpokládá, že do světa jedince vstupují pouze ty jevy, které je schopen vnímat. Podobně i zpráva, která je obsažená ve zbarvení povrchu těla, se stává informací pro jinou bytost pouze tehdy, když jí příjemce přiřadí nějaký význam.
Sémantické orgány aneb jak se šířil žlutočerný vosí vzor
Způsob přenosu informace se snaží uchopit konceptuální rámec sémantických orgánů, sémiotické selekce a koopce (více viz doporučená literatura). Sémiotická koopce předpokládá, že vzory, které vstupují do percepčního prostoru organismů, získávají díky svým vztahům k Umweltu jedinců podobu samostatných entit (sémantických orgánů), které vyvstávají na rozhranní exponovaných povrchů a jejich percepce.
Říká se, že orgán dělá funkce. Zde pak platí, že sémantický orgán dělá jeho význam. Funkce je pak nutným důsledkem přisouzení nějakého biologického významu. Sémantické orgány jsou tedy semiautonomní entity, které se mohou šířit, množit či zanikat podobně jako entity organismální, buněčné, genetické apod.
Sémantické orgány navíc mohou být na svých nositelích částečně nezávislé a skrze svůj význam se mohou šířit z taxonu na taxon nehledě na fylogenetickou příbuznost těchto taxonů.
Příkladem budiž hypotetická historie žlutého proužkování bodavého hmyzu. V historii mohl existovat okamžik, kdy bylo za výstražné zbarvení pokládáno fialové se zelenými kolečky. Nejedovaté mušky napodobovali jedovatý fialový létající hmyz.
Pak se objevila první pra-vosa, která byla velmi jedovatá a nesla na svém těle žlutočerné pruhy. Ty ale ovšem nemusely vzniknout primárně jako signál nebezpečnosti vosy, ale jako by-produkt vývoje pravosího těla, neutrální uspořádání pigmentových vzorů podle článků na zadečku zvířete.
V okamžiku, kdy ale svět poznal zrůdnost takového živočicha, jako byla pra-vosa a její bolestivá bodnutí žihadlem, stal se žlutočerný vzor znakem tohoto pekelného stvoření. Mušky připomínající svým povrchem žlutočernou pra-vosu měli daleko větší úspěšnost přežití než ty, které byly fialové (právě díky výběru na význam žlutočerného zbarvení jako velmi nebezpečného – tedy semiotické selekci).
Tak se začal žlutočerný vzor šířit světem, aniž by k tomu potřeboval vlastní tělo. Byl kooptován všemi tvory, kteří někdy přišli do styku s vosou, tak dlouho až se tato vlastnost rozpoznávat žluto černý vzor stala napevno ukotvena v rozpoznávacích schopnostech různých organismů včetně člověka. Dnes už tedy nemusíme být nutně pobodáni vosami, abychom věděli, že žlutočerný pruh na konci schodu znamená “pozor!”.
Jak je to tedy v tomto kontextu se zbarvením želví hlavy? Fungují opravdu vzory zbarvení želví hlavy jako signály o kvalitě či druhové nebo sociální příslušnosti jedince? A co vůbec samy želvy? Mají dostatečně vyvinutý behaviorální a receptorický aparát, aby mohly využít zprávy obsažené ve zbarvení povrchu svých soudruhů?
Jak jsme již naznačili v úvodu, až na výjimky byly v minulosti behaviorální schopnosti želv přehlížené. V následujícím odstavci proto ukážeme několik zajímavých příkladů projevů chování. Prvním a jistě také nejvíce nápadným je chování spojené s námluvami.
Želvy využívají při námluvách kromě pachových signálů také signály pohybové. Ty slouží kromě rozpoznání příslušníků stejného druhu pro oba partnery k hodnocení kvality protějšku. Zejména samci vodních (hlavně  sladkovodních) druhů předvádějí široký rejstřík pohybů a gest.
Ty lze rozdělit do pěti obecných kategorií:
1) Kousání, které může být jak jemné a pouze v náznaku, tak velmi silné, až poškodí kůži či dokonce krunýř.
2) Pošťuchování a otírání hlavou směřované zejména na oblasti kloaky, brady nebo krunýře. Tímto způsobem si jedinci nejen předávají chemické signály, ale usměrňují a omezují svůj pohyb.
3) Gesta hlavou, která zahrnují kývaní ze strany na stranu, velmi rychlé vertikální vibrace a taktilní pohyby. Ty mohou být opět pouze náznakové či mohou být použity jako donucovací prostředky, například zatlačování hlavy samice do krunýře a tím omezování možnosti nadechnutí se.
4) Takzvaná titilace. Jedná se o pohyby předními končetinami v rychlých či pomalejších gestech před očima partnera. Toto chování se rozvinulo zejména u čeledi Emydidae, avšak je přítomno i u jiných čeledí. Původně zřejmě vzniklo jako ritualizace pohybů spojených s plaváním. Vzhledem k tomu, že jedinci nemohou v okamžiku titilace využívat přední končetiny k plavání, slouží toto chování zřejmě k předvedení kondice a pohybu schopnosti jedinců.
5) Polykání a vylučování (expulze) vody. Toto chování zahrnuje hlasité polykání vody a její vyfukování směrem k partnerovi pomocí nozder a dutiny ústní. Mohou se takto přenášet chemické signály. Výzkum prokázal, že toto chování je spojené s rozdíly ve velikosti těla mezi pohlavími, a zřejmě tedy souvisí s pohlavním výběrem.
Další zajímavé projevy chování byly zaznamenány v souvislosti s mateřskou péčí a sociálním chováním.
Jihoamerické sladkovodní želvy z čeledi Podocnemidae migrují za hnízděním desítky kilometrů proti proudu řek. Na místech kladení pak setrvávají společně několik dní ve vodě před plážemi a pak hromadně vylézají klást vejce.
Když se badatelé snažili popsat distribuci hnízd na plážích, zjistili, že jejich rozmístění není náhodné, ale nenaznačovalo ani žádnou závislost na podmínkách prostředí. Tým tedy usoudil, že se musí jednat o nějakou vlastnost želv jako takových a výsledek rozmístění hnízd na plážích připsal interakcím mezi samicemi a fenomén definoval jako sociální facilitaci.
Nebylo ale příliš jasné, jak se tyto vztahy udržují a co je podstatou interakcí mezi jedinci.
V roce 2012 přišel tým pod vedením doktora Richarda Vogta z Univerzity v Manaus s významným objevem, že mezi samicemi dochází ke komunikaci pomocí širokého repertoáru zvuků.
Tyto zvuky byly artikulované a některé z nich lze směle přirovnat k volání velryb.
Komunikace navíc neprobíhá pouze mezi samicemi, ale během líhnutí a po něm i mezi mláďaty navzájem a posléze i mezi mláďaty a samicemi.
Ukázalo se také, že mláďata vychovaná v zajetí a vypuštěná do volné přírody nejsou schopna se správně socializovat, chybí jim komunikace s matkami, které mladé učí, kam plout za potravou, kde později klást vejce…
Souběžné líhnutí mláďat v závislosti na jiných akustických signálech se prokázalo i u karetky novoguinejské (Carretochelys insculpta). Akustické signály fungují i u suchozemských želv, například samci želv rodu Gopherus si po prohraném souboji signalizují dominanci a submisi a na základě této komunikace se začne vítěz chovat altruisticky vůči soupeři (ten většinou skončí po souboji vzhůru nohama a potřebuje pomoci se otočit zpět, jinak mu hrozí smrt).
Kromě vokalizace, sociálního chování a mateřské péče želvy překvapily v posledních letech i dalším chováním – hrou. V laboratoři Gordona Burghardta pak byly provedeny experimenty pro testování schopnosti želv se učit.
Ukázalo se, že želvy jsou nejen schopné naučit se složitější úkoly, jako zapamatovat podle barvy, do které krabičky examinátoři schovali odměnu, ale jsou schopné pozorovat jedince, kteří mají tento úkol již naučený a zopakovat s jistotou úlohu bez dalšího učení. Tyto dovednosti nezískávaly želvy pouze na krátký čas, nýbrž si je pamatovali i po několika měsících, kdy s úlohou nepřišly do styku.
Vidíme tedy, že želvy mezi sebou komunikují na mnoha úrovních, vidí barevně (želvy mají tetrachromatické vidění stejně jako ptáci či jiní plazi), učí se pomocí zraku od jiných želv a úlohy si pamatují, jsou schopné jednat ve skupinách a předávají si zkušenosti z generace na generaci.
Na otázku zda mají želvy dostatečně vyvinutý behaviorální a receptorický aparát pro přijímání zpráv obsažených ve zbarvení jedinců stejného druhu můžeme tedy směle odpovědět: Ano.
Odpovědi na další otázky, třeba zda vzory zbarvení želví hlavy slouží jako signály o kvalitě či druhové nebo sociální příslušnosti jedince, mohou být komplikovanější.
I zde nám však literatura může do začátku poskytnout oporu. Samci želvy Trachemys scriptave stáří prodělávají dramatické změny ve zbarvení. Původní barevný proužkovaný vzor se jim rozpadne a postupně se stávají šedo černí. K této změně dochází pouze u samců, což už by nám mohlo napovědět, že se bude jednat o znak rozpoznávaný samicemi, vstupující do pohlavního výběru.
Samci spolu se změnou zbarvení ale přecházejí na jinou námluvní strategií. Místo předvádění námluvních tanců jsou k samicím hrubí, koušou je a strkají do nich. Dalo by se tedy možná říci, že samice nerozpoznávají zbarvení, nýbrž chování, které může být vyvoláno změnou v produkci samčích hormonů a zbarvení je pouze vedlejší produkt těchto změn.
Experimenty, při nichž badatelé pozorovali odpovědi samic na chování samců, ale ukázaly, že barevní samci také občas zkouší pouze kousat a chovat se hrubě. Samice však na tyto jejich pokusy nereagovali, stejně tak jako když staří samci zkoušeli předvádět námluvní tance. Samice reagovaly pozitivně pouze tehdy, pokud mladí barevní samci tancovali a staří černí samci kousali. Samice tedy rozpoznávají odlišné zbarvení svých samců a reagují na něj odlišně podle toho, do jaké skupiny zbarvení samci patří.
Nejvýznamnější evoluční novinkou želv je krunýř. Podle něj a žeber umístěných nad lopatkami a spolu s páteří srostlými s krunýřem lze jednoznačně určit, kteří živočichové želvami jsou a kteří ne. Tak to ale platí jen u dnešních druhů. S želví minulostí už je to složitější. Pro studium evoluce suchozemských obratlovců musíme jako určující strukturu brát lebku.
Třídění suchozemských čtvernožců podle lebek na Anapsida, Synapsida a Diapsida má počátky již ve druhé polovině 19. století. Tehdy britský zoolog německého původu Albert Günther pozoroval, že se lebka hatérie novozélandské liší od lebek jiných ještěrů přítomností spodního spánkového oblouku.
Na základě uspořádání spánkové oblasti lebky začal klasifikovat i další skupiny plazů. U Diapsid (zahrnujících všechny současné plazy, tedy hatérie, šupinaté plazy, krokodýly a ptáky), jsou přítomny svrchní i spodní spánkové jámy (stranově symetrické otvory v oblasti spánků. Synapsida, ze kterých se později vyvinuli savci, si k zachovali spodní spánkovou jámu, u některých skupin se jen druhotně přesunula výše a ze svrchní se utvořil jařmový oblouk. Původní suchozemští čtvernožci však spánkové jámy neměli a proto je nazýváme Anapsida.
Anapsida jsou považována za společné předky všech dalších plazů (synapsidních s jednou spánkovou jámou, a diapsidních se dvěma jámami). Jsou prastarou skupinou spadající obdobím svého vzniku do permu (před zhruba 300-250 mil. lety), do níž patří převážně fosilní druhy, jako jsou např. kotylosauři (Captorhinida), vzhledem připomínající tlusté ještěry se širokou trojúhelníkovitou hlavou
Želvy byly tradičně řazeny do skupiny anapsidních plazů, právě proto, že jim spánkové jámy chybí. Jsou ale želvy skutečně ostatním plazům tak vzdálené?
Původní čtyřnozí obratlovci se živili lovem a polykali kořist celou. Zuby jim sloužily zejména k tomu, aby se jim potrava nevysmekla. Při přesunu na souš se objevili první herbivorní obratlovci, kteří potravu žvýkali, a potřebovali proto silnější čelistní svaly. Spánkové jámy, které lépe uchytily žvýkací svaly, tak umožnily suchozemským obratlovcům nové způsoby stravování. Ukotvení těchto svalů je tedy hlavní fyziologickou funkcí spánkových jam.
Vlivů podílejících se na uspořádání a tvaru lebečních elementů v souvislosti se spánkovou oblastí je více. Je to dědičnost, rozměry a váha lebky, vliv vnějšího prostředí, typ stravy, rozměry a kvalita uchycení svalstva, umožnění dostatečné kontrakce svalstva, anatomie ucha a vnitřní vztahy mezi jednotlivými lebečními elementy spojené s nerovnoměrným růstem a zatížením. U želv jsou pak dalším jevem, který ovlivňuje formování spánkové oblasti, mechanismy zatahování hlavy do krunýře.
Donedávna nejstarší známou želvou byla Proganochelys quenstedti z období triasu (před 250-200 mil. lety), která měla plně zformovaný krunýř, bezzubé čelisti a lebku, která je téměř totožná s lebkami současných želv, tedy bez spánkových jam.
V roce 2008 byla objevena fosilie nového druhu Odontochelys semitestacea, což v češtině znamená „ozubená želva z poloviny zakrytá krunýřem“.
Břišní pancíř (plastron) je u tohoto druhu plně vyvinut, ale hřbetní pancíř (karapax) je tvořen pouze deskami, které nejsou srostlé s obratli – pánevní kosti a zadní končetiny nejsou kryté. Ani tato želva však nemá spánkové jámy.
Obě fosilie, jak Proganochelys tak Odontochelys, jsou tedy již želvami téměř dnešního typu a odpovědi na původ želv nám zcela neposkytují, nebo lépe řečeno poskytují nám pouze některá vodítka.
Až do loňského roku nám tedy chyběly jednoznačné podklady pro zařazení želv do stromu života. Navíc po osekvenování kompletního genomu želvy Chrysemys picta a části genomu želv Pelodiscus sinensis a Chelonia mydas v roce 2013 se jednoznačně vyjevilo, že želvy spadají do linie diapsidních plazů. Je tedy jasné, že želvy během své evoluce spánkové jámy spíše ztratily, než že by je nikdy neměly.
Na konci osmdesátých let 20. století, se molekulární metody staly základní součástí populačních studií a poté se začaly používat i ve vývojové biologii.
Ukázalo se, že některé mechanismy, které pozorujeme ve vývoji jedince na molekulární úrovni, by mohly stát i za velkými morfologickými změnami živočichů v evoluci. Tento směr byl posléze ještě umocněn objevem genů z rodiny HOX (homeobox geny), které jsou vysoce konzervované napříč živočišnou říší a mají významnou roli při vývoji jedince.
Tehdy vznikla nová věda evo-devo (evolutionary developmental biology – evolučně vývojová biologie), která je již v současnosti mainstreamovým proudem vědy a její postupy pronikají do všech odvětví biologie. Evo-devo je postavena na základě představy, že vývoj jedince alespoň částečně kopíruje změny, jimiž organismy procházely v historii a které se projevovaly v různých generacích jejich předků.
Toto pravidlo – biogenetický zákon rekapitulace vyslovil slavný evoluční biolog Ernst Haeckel. Stále je alespoň částečně platné, přes krititku, která byla proti němu vznesena. Všechno je to složitější, ale něco na tom Haecklovi je.
Objev  je právě krásnou ukázkou toho, jak nám může být myšlenka rekapitulace nápomocná při konstruování scénářů historického vývoje taxonů (evoluce). Tím, že Odontochelys neměl hřbetní pancíř kompletní, mohli si japonští vědci v čele s Shigeru Kuratanim povšimnout, že žebra, která u dnešních želv přerůstají svrchu přes lopatky, jsou v mezistadiu ve zvláštní nahloučené pozici.
Když se pak podívali na embryonální vývoj krunýře, ukázalo se, že jsou to právě žebra, která lopatky svým růstem vtlačí, a že se na lopatkách díky tomu ustanoví nové úchyty pro svaly. Celý tento proces vývoje postavení žeber a lopatek u jednotlivce želvy je ovládán novou a ojedinělou skupinou buněk, tzv. carapacial ridge, jak objevila skupina Scotta Gilberta. Žebra nerostou od páteře směrem na břišní stranu těla tak, jako u nás, ale jsou tažena signály vycházejícími z carapacial ridge do strany tak, že neuzavřou hrudní koš. Toto jejich rozložení je činí křehčími, nebýt toho, že žebra nejsou na průřezu oválná až plochá, ale mají tvar T.
Tohoto detailu si povšiml paleontolog Tyler Lyson, a protože je fascinován evolucí želv, začal hledat, jestli náhodou tento znak nemůže být oním vodítkem, vedoucím k předkovi želv, který ještě jako želva úplně nevypadal, tedy k onomu kýženému spojovacímu článku.
Lyson objevil tento znak u živočicha se jménem Eunotosaurus africanus. A co to má společného s lebkou želv?
Eunotosaurus africanus (z doby před 260 miliony let) byl střídavě přijímán (první, kdo s myšlenkou přišel v roce 1914, byl David Meredith Seares Watson) a střídavě odmítán coby přechodný článek vedoucí od živočicha s ještěrovitým tvarem těla k želvám. Argumenty byly různé.
Když Lyson v roce 2013 obhajoval na stránkách časopisu Current Biology svou hypotézu, nejpádnějším argumentem bylo, že přeci Eunotosaurus je plazem anapsidním a želvy podle nových genomických dat spadají pod diapsida. Autor spojil své síly s dalším významným želvím biologem Gabem Beverem a pustili se do analýzy lebky Eunotosaura.
Výhodou Eunotosaurů je, že se jich na nalezištích v Jihoafrické Republice nachází velké množství, a hlavně, že existují nálezy jedinců v různém stádiu ontogeneze (= vývoj jedince). Pravidlo rekapitulace v tomto případě předpovídá, že by měl existovat alespoň jeden taxon vedoucí k želvám (tedy i k Eunotosaurovi, pokud je doopravdy předkem želv), který ve svém vývoji jedince zahrnuje lebku se dvěma spánkovými jámami (protože želvy jsou z diapsidní linie).
Hlava je pro nás obratlovce bezesporu zásadní částí těla, která ale nemusí být vlastní mnohým jiným skupinám živočichů. Jedním z nich je i kopinatec, jenž vypadá  jako bezhlavá rybka a obratlovcům se podobá svým embryonálním vývojem a vnitřní stavbou těla. I přes zjevnou nepřítomnost hlavy lze u kopinatce vysledovat znaky vypovídající o tom, jakými směry se evoluce této části těla ubírala.
Naše hlava je složitou strukturou, kterou lze charakterizovat přítomností smyslových orgánů, mozku, ústí dýchací soustavy, úst obsahujících aparát pro příjem a zpracování potravy; a to vše je navíc kryté kostěnou schránkou. Podobně jako my, existují živočichové (např. ploštěnci, měkkýši nebo členovci), kteří mají hlavu také dobře definovanou, i když jinak a specificky pro danou skupinu. Dále existuje celá plejáda živočišných skupin, které se bez hlavy docela dobře obejdou (například někteří mořští živočichové – mořské houby, medúzy, korály, hvězdice či mechovky) a pak zde máme živočichy takříkajíc napůl cesty, tzn. jejich tělo sice obsahuje přední a zadní konec, ale jasně definovanou hlavu nemají. Jedním z takovýchto živočichů je kopinatec.
Kopinatci jsou…
Kopinatci s obratlovci sdílí mnohé znaky. Především je to struna hřbetní, tzv. chorda, která slouží jako výztuha těla, trubicovitá nervová soustavu umístěná na zádové straně těla, dále jasně diferencovaná ocasní část sloužící k pohybu a tělo tvořené segmentovanou svalovinou. Ze znaků přítomných v přední části je to hltan, coby jasně odlišitelný oddíl trávicí trubice, nebo endostyl, struktura obdobná štítné žláze obratlovců. Kromě těchto znaků sdílí kopinatci s obratlovci také raný embryonální vývoj, který je pro pochopení evoluce obratlovců naprosto zásadní. Lze z embryonálního vývoje kopinatce vyvodit, jaké důležité embryonální struktury pomáhaly utvářet hlavu obratlovců?
Kopinatec stráví většinu svého dospělého života zahrabaný v písku. Skryt před zraky potenciálních predátorů, nepotřebuje pro své přežití složitě vyhodnocovat únikové strategie. Jeho nervová soustava a vizuální aparát tak nebyly v evoluci pod selekčním tlakem „musím vidět predátora dříve, než on uvidí mě“ a případně „musím nalézt nejvhodnější únikovou cestu“, jako tomu bylo u jiných živočichů, kteří se během života pohybují ve volném prostoru.
Přední zesílená část nervové trubice kopinatce, tzv. mozkový váček. Na rozdíl od mozku obratlovců, tvořeným miliony až miliardami neuronů, čítá mozkový váček kopinatce pouze stovky neuronů z celkového počtu asi dvaceti tisíc neuronů v celé nervové soustavě. Z morfologického hlediska tak není u kopinatce jednoduché rozlišit, kde končí „mozek“ a začíná jeho „mícha“.
Při výzkumu nervové soustavy kopinatce byla v historii (přelom 19. a 20. století) větší pozornost věnována právě studiu míchy, mimo jiné i proto, že je schopna částečně fungovat nezávisle na mozkovém váčku (vykazuje například reakci na světelné stimuly, vedoucí ke snaze skrýt se do písečného podloží). Mozkový váček tak zůstával mimo zájem badatelů. Přelomovými pracemi byly studie Thurstona Lacalliho, který provedl několik anatomických rekonstrukcí vyvíjejícího se mozkového váčku kopinatce. Ve svých pracích integroval elektronmikroskopická pozorování tisíců po sobě jdoucích řezů mozkových váčků larev kopinatců. Lacalli a kol. v mozkovém váčku kopinatce identifikovali struktury, které označili za srovnatelné s obratlovčími mozkovými strukturami (např. přední oko kopinatce/oči obratlovců; lamelární orgán kopinatce/epifýza obratlovců; infundibulární orgán kopinatce/neurohypofýza obratlovců; přilehlé dorzální a ventrální shluky neurosekrečních buněk kopinatců/hypothalamo-hypofyzární systém obratlovců). Všechny tyto závěry byly učiněny pouze na základě morfologie neuronů a postupně jsou doplňovány probíhajícími studiemi sledujícími expresi neurotransmiterů, které definují různé populace neuronů.
Kromě anatomických pozorování paralelně probíhaly i studie exprese genů. Ve vyvíjejícím se mozkovém váčku kopinatce byla pozorována exprese genů, které jsou důležité pro vývoj a ustavení jednotlivých částí mozku obratlovců. Propojení těchto genů do logiky genových regulačních sítí však není mezi kopinatcem a obratlovci shodné. Tyto rozdíly jsou považovány za důležité pro evoluci mozku obratlovců a jsou podrobeny dalšímu zkoumání.
Asi nejlépe se podařilo ověřit shodu mezi předním okem kopinatce a komorovým okem obratlovců. Kopinatec má v mozkovém váčku na rozdíl od obratlovců oko pouze jedno a jeho morfologie je velmi jednoduchá – skládá se z asi deseti fotoreceptorových a asi pěti přilehlých pigmentových buněk a nelze u něj najít strukturu podobnou čočce. Jeho zobrazovací schopnosti jsou velmi nízké, pravděpodobně poskytuje pouze informaci o přítomnosti nebo absenci světla, čili o tom, zda se neblíží stín, signalizující predátora.
Na vývoji a funkci předního oka kopinatce a komorových očí obratlovců se však podílí stejné geny, proto se pravděpodobně jedná o evolučně velmi konzervovaný program.
Ve zkratce se tedy dá říct, že z hlediska mozku a vizuálního aparátu lze najít mezi kopinatcem a obratlovci mnoho shodných znaků, které byly pravděpodobně zděděny od společného předka. Rozdíly pak jsou nejspíš způsobeny ztrátou některých funkcí centrální nervové soustavy u kopinatce, které nebyly vzhledem k jeho způsobu života potřebné a hlavně pak získanými vylepšeními u předků v linii vedoucí k dnešním obratlovcům.
ČTĚTE TAKÉ:    Stále záhadný kopinatec a Čtvrtá vrstva
Neurální  lišta je populace buněk, která vzniká při utváření nervové trubice u embryí obratlovců (obr. 2). Tato populace buněk posléze putuje celým zárodkem a dává vznik mnoha tkáním a buněčným typům. V hlavě neurální lišta kromě jiného tvoří chrupavky, lebeční kosti, zuby (kromě skloviny), pojivové tkáně a škáru. Neurální lišta je tedy zásadní embryonální strukturou, neboť hlavu jako takovou utváří.
Kopinatci nemají lebku ani neurální lištu. Studiem embryonálního vývoje kopinatce se zjistilo, že faktory zodpovědné za specifikaci a migraci buněk neurální lišty obratlovců se u kopinatce sice nacházejí, ale netvoří správné vzájemné interakce. O to více je překvapivé, že aparát kolem úst tvoří u kopinatců buněčná chrupavka, tj. tkáň, která je u obratlovců derivátem právě buněk neurální lišty a která je základním materiálem pro stavbu čelistí, jazylky či ušních kůstek. Naproti tomu chrupavky ústního aparátu jsou u kopinatců tvořeny buňkami mezodermu, tedy buněčné populace, ze které vznikají mimo jiné i svaly.
Předpokládáme-li, že absence neurální lišty a tvorba chrupavek ústního aparátu z mezodermu reprezentují u kopinatce do jisté míry původní stav znaku, je nasnadě uvažovat, že evoluce lebky obratlovců na svém počátku vyžadovala dva důležité momenty. Prvním je nabytí potenciálu pro tvorbu chrupavky z neurální lišty a druhým rozšíření tohoto potenciálu i do jiných míst budoucí lebky, přičemž první moment nemusí nutně předcházet tomu druhému.
Kde se ale vzala neurální lišta? Nedávný výzkum pláštěnce sumky trubičkovité poukázal na přítomnost buněk, které se svými vlastnostmi podobají neurální liště obratlovců. Uzavírající se nervová trubice sumky dává vznik několika buňkám, ze kterých vznikají periferní nervy ne nepodobné spinálním gangliím obratlovců. Z pozice pláštěnců, coby sesterské linie obratlovců, lze usuzovat, že předek obratlovců již tvořil buňky neurální lišty, které pravděpodobně měly potenciál generovat buněčnou chrupavku, a tato posléze vytvořila základ pro kostěnou lebku.
Do značné míry opomíjenými, zato ale velmi důležitými strukturami, které pomáhají spoluutvářet hlavu obratlovců, jsou hlavové plakody. Podobně jako neurální lišta vznikají ze společného základu (preplakodální oblast) během utváření nervové trubice a posléze migrují, interagují s okolními tkáněmi a diferencují do mnoha buněčných typů.
Dávají vznik smyslovým orgánům (jako např. vnitřnímu uchu, čichovým vakům, oční čočce či postranní čáře), gangliím hlavových nervů či přednímu laloku podvěsku mozkového (tzv. adenohypofýze). Díky své poloze a potenciálu tvořit množství tkání se předpokládá, že do určité míry sdílejí evoluční původ s neurální lištou.
U kopinatce k tvorbě plakod nedochází. O to více je zajímavé, že dvě části jeho těla lze do určité míry srovnat s plakodami obratlovců, jakými jsou adenohypofýza a čichové vaky. Jedná se o rostrální ektoderm a o preorální jamku. Rostrální ektoderm obsahuje množství vzájemně oddělených senzorických neuronů, které exprimují transkripční faktory důležité pro vývoj čichových vaků obratlovců a také nejméně jeden typ obratlovčího genu kódujícího čichový receptor. Preorální jamka zase obsahuje obrvené buňky, které exprimují faktory důležité pro vývoj adenohypofýzy obratlovců. Preorální jamku lze srovnávat s adenohypofýzou také na základě jejího pozdějšího spojení s mozkovým váčkem. Toto spojení silně připomíná vyvíjející se podvěsek mozkový obratlovců. Co je ovšem zvláštní, preorální jamka vzniká z výchlipky přední části střeva, tedy z naprosto odlišné buněčné populace, než z jaké bychom její vznik bývali očekávali .
Společný předek kopinatců a obratlovců tedy zřejmě neměl definovanou preplakodální oblast, ale nesl neurosekretorické a senzorické neurony koncentrované do jasně definovaných orgánů. Důležitým milníkem v evoluci obratlovců přitom bylo spuštění exprese transkripčních faktorů, které se staly zodpovědnými za vývoj preplakodální oblasti a za diferenciaci této oblasti do jednotlivých plakod.
Oproti výše popsaným znakům, které jsou u kopinatců v primitivním či zjednodušeném stavu a u obratlovců ve stavu odvozeném, představuje tělní asymetrie kopinatců určité specifikum. Nehovořili bychom zde o ní, kdyby zásadním způsobem nezasahovala do vývoje jeho přední části těla. U obratlovců se tělní asymetrie projevuje nejvíce v pozici a anatomii vnitřních orgánů (žaludek a slezina nalevo, játra napravo, plíce a srdce asymetricky utvářené). Vnější stavba těla je však většinou symetrická (výjimkou může být např. platýz). Naproti tomu jsou larvy kopinatců jedněmi z nejvíce asymetrických živočichů vůbec, a to jak svou vnější tak vnitřní stavbou. Asymetrické je v podstatě celé tělo. Svaly na levé a pravé straně, stejně jako nervy, které do nich vstupují, jsou navzájem posunuty. Tato nesouměrnost je ale nejvíce viditelná v přední části, kde ústa a preorální jamka vznikají nalevo, zatímco endostyl a kyjovitá (slizotvorná) žláza napravo. Všechny žaberní štěrbiny se zakládají napravo, a to tím způsobem, že se nejprve založí budoucí levé štěrbiny, které se přesunou zprava doleva a až poté se na pravé straně založí budoucí pravé štěrbiny. Během metamorfózy dojde k radikálnímu přesunu všech orgánů a k částečnému ustanovení bilaterální symetrie.
Ústa a ústní aparát hrají ústřední roli v evoluci strunatců a obratlovců. O to více je zarážející a matoucí situace u kopinatce, u něhož se ústa otevírají na levé straně. I přes svou levostrannost jsou nicméně srovnávána s ústy obratlovců a jejich neobvyklá poloha se vysvětluje přesunem původně uprostřed ležících úst doleva. Takovýto přesun ale předpokládá složité přesuny i dalších orgánů přidružených k ústům. Existují proto názory, že ústa v rámci strunatců nejsou srovnatelná, tedy že ústní otvory kopinatců a obratlovců nesdílejí společnou evoluční historii a kopinatčí ústa vznikla nezávisle na ústech obratlovců.
Podporu pro tento argument můžeme hledat v experimentu, při kterém porušíme funkci signální dráhy zodpovědné za levostranné umístění orgánů a levostrannou morfogenezi. Pokud by platilo, že ústa kopinatce se přesouvají nalevo z původní střední pozice, pak by takovýto experiment zabránil migraci úst doleva a vedl by k jejich tvorbě uprostřed. Ve skutečnosti ale vede ke ztrátě levostranných úst a preorální jamky a namísto nich vzniknou orgány, které se normálně vyvíjejí napravo – endostyl a kyjovitá žláza.
Celé tělo tedy vykazuje pravý izomerismus, tedy zrcadlový obraz pravé strany. Ústa a ostatní orgány přední části těla se během vývoje nikam nepřesouvají, ale primárně se zakládají asymetricky, nemusí tedy být nutně srovnatelná s ústy obratlovců.
Extrémní levopravá asymetrie je nicméně specifická pro kopinatce. Signální dráha zodpovědná za levostrannou morfogenezi je u kopinatců aktivní v mnohem větší míře a postihuje více orgánů než u obratlovců. Proč ale v evoluci kopinatců došlo k vývoji přes silně asymetrickou larvu, je otázkou, která zůstává nezodpovězená.
Hlava obratlovců je novotvarem, na jejíž stavbě se podílí mnoho odlišných buněčných populací. Zásadní pro evoluci hlavy se přitom stala oblast v přední části embrya spojená s uzavírající se nervovou trubicí, její diferenciace v hlavové plakody a neurální lištu a integrace těchto buněčných populací do složitějších celků.
U předka obratlovců dochází ke spojení plakod a mozku – adenohypofýzární plakoda a neurohypofýza dávají vznik podvěsku mozkovému, čočková plakoda a sítnice oku, čichové a sluchové vaky se sdružují s přilehlými částmi mozku. Plakody interagují s buňkami neurální lišty a spoluvytvářejí ganglia a hlavové nervy. Neurální lišta přitom utváří skeletální ochranu a podporu smyslovým orgánům, mozku a trávicí a dýchací trubici.
Celkem vzato se dá říci, že hlava obratlovců je výsledkem evoluce nových struktur vzniklých z nových buněčných populací plakod a neurální lišty. Všechny tyto interakce vedoucí k sestavení hlavy historicky souvisejí s přechodem předka obratlovců z živočicha pasivně filtrujícího potravu z okolního prostředí v živočicha s aktivním predátorským způsobem života. Tato změna způsobu života vedla k potřebě zdokonalit smyslové vnímání a postavit a modifikovat ústní aparát pro zachycení a příjem velké potravy.
Je důležité, že určité znaky této nové hlavy obratlovců lze vysledovat také u kopinatců. Kopinatci sice nemají specializované buněčné populace, jakými jsou plakody či neurální lišta, jejich tělní stavba ale vykazuje struktury, které jsou do jisté míry srovnatelné s obratlovčími strukturami tvořenými právě těmito buněčnými populacemi. A i když kopinatci žijí svůj život bez hlavy, stávají se důležitým zdrojem informací pro pochopení evoluce hlavy nás obratlovců.
K dalšímu čtení
Vopálenský P., Pergner J. a kol. (2012) Molecular analysis of the amphioxus frontal eye unravels the evolutionary origin of the retina and pigment cells of the vertebrate eye. Proc Nat Acad Sci USA 109, 15383-15388.
Soukup V. a kol. (2015) The Nodal signaling pathway controls left-right asymmetric development in amphioxus. EvoDevo 6, 5.
Černý R. (2010) Čtvrtá vrstva. Vesmír 89, 478-481.
Jandzik D. a kol. (2015) Evolution of the new vertebrate head by co-option of an ancient chordate skeletal tissue. Nature 518, 534-537.
Schlosser G. (2015) Vertebrate cranial placodes as evolutionary innovations – the ancestor’s tale. Curr Topics Dev Biol 111, 235-300.
Gans C. & Northcutt R.G. (1983) Neural crest and the origin of vertebrates: a new head. Science 220, 268-274.
Opravdu vědci snáze podléhají smutku? Pokud ano, proč?  Je důvod v palčivém vědomí věčné neúplnosti lidského poznání? Nebo v pochybnostech  o jeho smyslu?
Ach, s právy filosofii a medicínu jsem studoval
a také teologií já pohříchu se prokousal –
a teď tu, blázen, stojím, žel, a ani za mák jsem nezmoudřel.
Titul majstra, ba doktora mám, vodím křížem sem a tam
své žáky za nos po deset let – a dovedu jedno jen povědět:
Je nemožné, bychom cokoli znali!
Tím hořem se mi srdce spálí.
Běduje Faust.
Z oblasti přírodovědců se Goetheho lamentaci blíží fyzik William Thomson – Kelvin: „Jediné slovo charakterizuje největší úsilí vynaložené na pokrok ve vědě, k němuž jsem se vytrvale dopracovával 55 let, a to slovo je … neúspěch. Nevím nic víc o elektrické a magnetické síle, o vztahu mezi éterem, elektřinou a hmotou nebo o chemické afinitě, než jsem věděl a snažil se učit své studenty přírodní filosofie před padesáti lety v prvním semestru své profesury.“
V roce 1940 vydala filosofka Albína Dratvová knihu Smutek vzdělanců.
Všimla si prý na podobiznách učenců, že mají ve tváři často vepsán smutek. Pomiňme nyní možnou projekci autorčiných osobních pocitů do problému (nástup druhé světové války, okupace českých zemí, těžká pozice ženy vědkyně) a berme jev smutku vzdělanců vážně.
Věda zálibou, vášní, posedlostí… Kam až lze dojít v touze po poznání? Jaká je jeho cena? A jaká odměna? Badatelovo vítězství bývá často draze vykoupeno a historie zná mnoho případů, kdy sahá až za hrob.
Co potřebuje vědec k úspěšnému bádání? Jeden z prvních teoretiků novodobé vědy Francis Bacon nad sebou neskromně konstatoval: „…k ničemu nejsem nadán lépe než ku zkoumání pravdy; neboť mám mysl hbitou a dosti pružnou, aby zachytila podoby věcí (což je to hlavní), zároveň dosti stálou, aby určila a odlišila jejich jemné rozdíly; příroda mne obdařila touhou hledat, trpělivostí k pochybám, zálibou v přemýšlení, rozvahou v pronášení úsudků, připraveností k nové úvaze, pečlivostí v zacházení a uspořádávání; a já jsem člověk, jenž nemá zálibu v novotách a zároveň neobdivuje staré a nenávidí jakýkoli podvod.“
Nobelovský objevitel prvního chemoterapeutika Paul Ehrlich podmínky pro úspěch ve vědě shrnul s pruskou rázností do čtyř „G“: Gedult, Geschick, Geld, Glück – trpělivost, šikovnost, peníze, štěstí. Velký americký fyziolog Walter Cannon mínil: „Do seznamu povahových rysů, které považuji za důležité pro badatelskou životní dráhu, jsem zapsal zvědavost, intuitivní chápavost, kritické posuzování faktů, velkou poctivost, dobrou paměť, trpělivost, zdraví, velkorysost a mnoho jiných vlastností.“
Největší český botanik Bohumil Němec zase soudí: „První tři vlastnosti vyznačující pravého badatele jsou vášeň pro práci, samostatnost, kritičnost.“
Přiznám se, že z přehršle požadovaných vlastností právě vášeň je ve vědě mojí favoritkou. Bez neutuchajícího zaujetí až posedlosti poznávat – a to bez záruky zdaru – není ve vědě úspěchu, přesně podle myšlenky starořeckého literáta Hesioda: „Cenou velkého díla je lopota, a bohové stanovili, že musíš platit předem.“
„Musel jsem na to pořád myslet,“ odpověděl Isaac Newton na otázku, jak připadl na svůj gravitační zákon. V době, kdy sepisoval své stěžejní dílo Principia, nad ním jeho tajemník hořekoval: „Můj pán už snad ani není lidská bytost. Považuje za ztracenou každou hodinu, kterou nevěnuje studiu. Málokdy opustil svůj pokoj… Je natolik zaujat svými výzkumy, že často zapomněl obědvat. Nespal více než čtyři až pět hodin.“
Jednou v tomto období tvůrčí říje pozval na návštěvu přítele – a okamžitě na to zapomněl. Přítel čekal a čekal, komorník mezitím přinesl pánovi večeři, a poněvadž nesměl rušit, nechal ji jako obvykle ležet v předpokoji pracovny. Vyhládlý host neodolal a pečené kuře spořádal. Po čase pak čekání vzdal a odešel. Když Newton konečně dorazil a našel na talíři jen kosti, povzdechl si. „My filosofové jsme někdy vážně duchem nepřítomní. Já bych přísahal, že jsem ještě nevečeřel!“
Neustálé soustředěné ponoření do sebe a s ním spojená roztržitost někdy vypadá až komicky; kdo by neznal svérázného bratrance Benedikta s jeho mantikorou bradavičnatou z Verneova Patnáctiletého kapitána? První přírodovědec Thales z Milétu, který se mimo jiné proslavil výpočtem data zatmění Slunce, jednou v  zadumání přehlédl výmol na cestě a zle se potloukl, což jeho hospodyně komentovala slovy: „Ty si myslíš, že rozpoznáš to, co je na nebi, když nevidíš ani to, co máš pod nohama?“
Obdobné pochopení projevil pro Charlese Darwina jeho zahradník: „Chodí po zahradě jako náměsíčný. Jednou jsem ho viděl, jak celých deset minut jen tak prostál nad květinou! Skutečně věřím tomu, že kdyby měl co dělat, jeho zdravotní stav by se zlepšil.“
Dmitrije Ivanoviče Mendělejeva jednou ke konci kariéry přepadl novinář a chtěl od něho v krátkosti slyšet, jak vznikla periodická soustava prvků. Slavný chemik ho vyhodil se slovy: „Vašnosto, přemýšlel jsem o ní skoro dvacet roků. To nebylo tak, jak to chodí v novinách, pětník za řádek!“
Nobelovský fyzik a slavný manžel Pierre Curie na dotaz pochvalychtivé kuchařky, jak mu chutnaly její bifteky, opáčil: „Cože? My jsme měli bifteky?“ Zrovna on ale na zaujetí vědou fatálně doplatil, když – v tu chvíli slepý a hluchý – vstoupil znenadání pod rozjetý povoz a ten ho usmrtil.
Naštěstí ale převládají veselejší případy. Neznámý mladý fyzik v meziválečném Göttingenu jednou při chůzi po ulici zakopl a natáhl se na chodníku. Pomoc kolemjdoucího odmítl slovy: „Nevyrušujte, prosím. Pracuju!“ A legendární fyzik Niels Bohr, náruživý fotbalista, ten když dostal nějaký nápad na hřišti, nechal hry a šel si ho poznamenat na brankovou tyč.
Zažranost do vědy je dozajista krásná věc, pokud subjekt dokáže v případě potřeby vypnout, odpoutat se, pobavit – jako to uměli například excelentní fyzikové Albert Einstein, George Gamow nebo Richard Feynman, kteří vedle vrcholně abstraktního bádání oplývali osobním šarmem, měli smysl pro humor, pěstovali si své koníčky a neostýchali se snížit až ke zcela přístupné popularizaci vědy.
Život vyrovnaného vědeckého umanutce dobře popsal fyzik Otto Frisch: „Vracel jsem se ve stejnou dobu z ústavu, v sedm jsem se navečeřel, potom si na čtvrt hodinky zdříml a pak jsem se uvelebil s listem papíru u stolní lampy a pracoval až do jedné v noci – dokud jsem nezačal mít halucinace… Když jsem začínal ve svém pokoji vidět podivná zvířata, řekl jsem si: ´Tak už radši půjdu spát.´“
Jiným ale tohle souzeno nebylo, takže se světu tu a tam jevili jako monomaniakální štvanci. „Neustále pokračuji, ani hodinu neztrácím oddechem nebo zážitky lásky. Čas mi míjí v nepřetržité práci hned na tom, hned na onom,“ vzpomínal iatrochemik Paracelsus. O čtyři staletí později Einstein nad obecnou teorií relativity zakoušel cosi podobného: „Kouřit jako komín, pracovat jako kůň, jíst bez rozmyslu a výběru, chodit na procházku pouze ve skutečně příjemné společnosti, tedy bohužel zřídkakdy, spát nepravidelně…“
Vynálezce Rudolf Diesel jednou nad mučicím nástrojem v muzeu, kam ho vytáhla rodina, prohodil: „Můj motor, to je právě taková železná panna. Ale já ji miluji a toužím po jejím objetí!“
Elektrotechnik Werner Siemens si zase povzdechl: „Je to docela zvláštní věc s tím badatelským pudem. Působí právě tak jako vášeň, přemáhá všechny překážky, a když v člověku propukne, potlačuje všechny jeho ostatní zájmy. A jeden zdařilý pokus působí více radosti než třeba stotisícový zisk.“
Biofyzik Lev Alexandrovič Blumenfeld byl ve své upřímnosti až brutální: „Obávám se, že zabývat se vědou je patologické. Mnozí z nás se přesvědčili, že radost z vědy je vějičkou pro nezasvěcené. Radost z úspěchu, který se rýsuje někde v dálce, přichází tak zřídka, že na ni nelze spoléhat. Kromě toho není radost vůbec spojena s velkými výsledky. Zabývat se vědou mi připomíná spíš chorobu podobnou narkomanii nebo alkoholismu. Člověk pije proto, že musí. Nemá sil toho nechat. Pije a je mu to protivné, jak říkal jeden alkoholik, ale nepít je ještě protivnější.“
Výstižnou ilustrací vědecké závislosti bývají takzvaná poslední slova. Zakladatel fyziologie Albrecht Haller se zájmem hmatal svůj slábnoucí puls, aby z posledních sil vydechl: „Už netepe.“
Jeden z předchůdců mikrobiologie Lazzarro Spallanzani těsně před smrtí odkázal svůj nemocný orgán vědě slovy: „Tak mi ho po smrti vyjměte. Možná přitom přijdete na něco nového, úžasného o chorobě měchýře.“
Legendární radiochemička Marie Curie na smrtelném loži blouznila: „Dělali jste to radiem nebo mezothoriem?“
Významný český parazitolog Otto Jírovec ve své poslední chvilce svěřil manželce: „Já tu vědu opravdu miloval!“
Asi nejbizarnější v kategorii „až za hrob“ je poslední výzkum Antoine-Laurenta Lavoisiera, jednoho ze zakladatelů chemie. Ten před svojí popravou oznámil příteli, že tady se skýtá jedinečná příležitost zjistit, jak dlouho zůstává useknutá hlava při smyslech. Prý se bude snažit co nejdéle mrkat, a přítel měl měřit, jak dlouho po stětí to hlava vydrží. Mrkala asi patnáct vteřin. (Žel, tato velmi rozšířená legenda velmi pravděpodobně neodpovídá pravdě, přinejmenším v etapě měření – stínané hlavy byly jímány do koše či pytle, takže se nedaly sledovat.)
Mě osobně nejvíc dojímá poslední projev života vynálezce podtlakové komory a průkopníka hrudní chirurgie Ferdinanda Sauerbrucha: pohyb prstů na přikrývce, připomínající šití operačního řezu.
Posedlost problémem nejednou hrozí zacyklením až hospitalizací, ale občas vyvře v převratný objev, a to doslova kdykoli a kdekoli.
Často bývá v této souvislosti uváděn Isaac Newton s jablkem. Ten na častou otázku, co ho přivedlo ke gravitačnímu zákonu, odpovídal: „Proč padá jablko vždy svisle dolů? Proč ne šikmo, ale vždy ke středu Země? Ve hmotě musí existovat přitažlivá síla soustředěná ve středu Země. Když hmota přitahuje jinou hmotu, musí v tom existovat úměrnost s jejich hmotností. Proto přitahuje Země jablko právě tak silně, jako jablko Zemi. Musí tedy existovat síla, podobná té, kterou nazýváme tíže, síla, která je vlastní celému vesmíru.“
Pro laiky poněkud kostrbaté, pravda, a tak to Voltaire zpopularizoval: V sadu odpočívajícímu (a neustále o tom přemýšlejícímu, jak už víme) Newtonovi spadlo na hlavu jablko a rozsvítilo v něm nápad. Publikum jásalo a Vítězslav Nezval si nad tímto apokryfem mohl zabásnit: Tisíc jablek spadlo na tvář zeměkoule / a jen Newton doved těžit ze své boule.
Chemik August Kekulé na objev kruhové struktury molekuly připadl, když usnul v lenošce u krbu: „Před očima mi pluly atomy. Dlouhé řetězce atomů se vlnily a přibližovaly k sobě; všechny se pohybovaly, otáčely se, kroutily jako hadi. A najednou – co to? Jeden z hadů si chytil vlastní ocas a celý obraz se zuřivě roztočil, takže nešlo rozeznat, kde v tom kole je hlava…“
Hlava, respektive mozek v ní uložený, je dnes předmětem intenzivního výzkumu mnoha vědeckých týmů. Není divu, v tzv. západní civilizaci přibývá duševních poruch, s nimiž se medicína musí utkat. Pomocí technologií, zrozených právě díky činnosti našich neuronů, zkoumáme těch pár decimetrů krychlových složitě organizované hmoty a žasneme nad informacemi, jež se o sobě i vývoji života na Zemi dozvídáme. Jelikož o překvapivé výsledky není nouze, předkládáme vám část ze získaných poznatků v tomto (hlavním) tématu lednového Vesmíru.
Vydáme se v něm za vědci, kteří se mnohdy při ždímání svých hlav ve prospěch lidstva setkali s nepochopením svého okolí. Jeden slibný experiment jednoho věhlasného lékaře tak třeba ukončil strážník nekompromisním příkazem: „Ta mrtvola musí z okna pryč!“ O strastiplných příbězích moudrých hlav vypráví článek Vášeň a železná panna.
Badatelské úsilí zaměstnává celou mysl těch, kdo jím jsou pohlceni. Když nepřichází vysvobozující poznání, často se mysl noří do závoje smutku. Je pravdou, že vědci smutku podléhají snáze než zbytek populace? A pokud ano, proč? Nad tím se zamýšlí František Houdek v textu Vědění – brzda radosti.
Dotkneme se i pošetilé snahy exaktně popsat fenomén, který se exaktnímu popisu vzpírá: Kolik váží lidská duše?
Nejslavnějším zvířetem, které dokázalo žít bez hlavy, se stal 10. září 1945 kohout Mike. To, co bylo mezi kury domácími podivuhodnou náhodou, je pro jiného živočicha každodenní rutinou. Více v článku Život bez hlavy.
Článek Má hlava je včelín se věnuje dospívání a zrání dítěte v dospělého jedince z pohledu vývojové psychologie.
O netušených důsledcích unikátních operací vypráví rozhovor s mužem, který lidským bytostem vrací tváře – plastickým chirurgem Bohdanem Pomahačem: Transplantace tváře. A co přijde pak?
Že želvy nejsou chodící kameny, ale živočichové nadaní pamětí, zpěvem, péčí o mladé a altruismem? A jak to vše souvisí se zbarvením jejich hlav? O čem hovoří barevné hlavy želv.
Chceme-li studovat evoluci obratlovců, narazíme na zvláštní tajemství želv. Krunýř nám při jeho odhalování nepomůže, musíme se zaměřit na lebku. Více v dalším příspěvku Želví hlava, enigma evoluční biologie.
V tištěném lednovém Vesmíru si k tématu můžete přečíst článek o slibném výzkumu metody, která by mohla poskytnout dlouhodobou předpověď příchodu Parkinsonovy nemoci: Hlas předpoví nemoc, str. 22
Jak předvídat příchod záchvatu nejčastějšího chronického onemocnění mozku vysvětluje článek Epileptické záchvaty a věštění z křišťálové koule, str. 26
Možnost sledovat s vysokou přesností oční pohyby nabízí využití v psychiatrii i umění: Eye tracking, str. 28
O domu plném čidel, který pomáhá lidem s vážnou duševní nemocí, pojednává článek Inteligentní bydlení pro schizofreniky na str. 30
Na tomto místě připravujeme rovněž vyprávění Život sťaté hlavy o tom, jak věda zkoumala délku života mozku sťaté hlavy, a k čemu to vedlo, či Výzkum psaný tragédií o metanolové aféře, která sice připravila o život a zdraví desítky lidí, avšak vědě nabídla světově unikátní data.
Nesmrtelná lidská duše je teologický koncept, v jehož reálnou existenci můžeme a nemusíme věřit. Mezi kriticky myslícími lidmi nicméně panuje shoda na tom, že duše není hmotný objekt popsatelný a změřitelný metodami exaktních věd. Jistý americký lékař to ale svého času viděl jinak.
Duncan Macdougall provozoval na počátku 20. století lékařskou praxi v Haverhillu v Massachusetts. Vedle péče o pacienty však měl i vědecké ambice. A předmětem jeho zájmu byla právě lidská duše, o jejíž hmotné podstatě byl přesvědčen. Pokud taková duše v okamžiku smrti opustí tělo, mělo by se to projevit na jeho hmotnosti. I zrodil se experiment…
Macdougall nechal sestrojit obří váhy, na něž se vešla celá postel. Vážily údajně s přesností ± 5,6 gramu. Poté přesvědčil šest umírajících pacientů, aby je mohl, až se přiblíží jejich poslední hodinka, na tuto postel uložit. Během roku 1906 všech šest pacientů zemřelo a Macdougall s kolegy při tom bedlivě sledovali ručičku vah.
V březnu 1907 o pokusech informoval deník The New York Times, odborný článek Hypothesis concerning soul substance lékař publikoval v květnu téhož roku souběžně v časopisech Journal of the American Society for Psychical Research a American Medicine (PDF orig. článku). Ale poměřováno dnešními nároky na vědeckou publikaci byl i tento článek spíše nezávaznou rozprávkou – chybí v něm jak detailní popis použitých metod, tak přehledný souhrn výsledků, o jejich statistickém vyhodnocení ani nemluvě.
První pacient zemřel na tuberkulózu. Okamžitě poté, co vydechl naposledy, poklesla hmotnost jeho těla o 21 gramů. Příčinou podle autora pokusu nemohl být odpar z dechu a zpocené kůže – k němu docházelo průběžně ještě za pacientova života rychlostí asi 0,5 gramu za minutu. V okamžiku smrti se hmotnost propadla výrazněji a skokově.
Svěrače nepovolily. A kdyby ano, moč i exkrementy by zůstaly na posteli, a váha by je tedy zaznamenala. Nemohlo se tedy jednat o únik zbytkového vzduchu z plic? Asistent prý do mrtvého těla foukal tolik vzduchu, kolik jen dokázal, pak ho zase z plic vytlačoval, nic z toho nemělo na hmotnost vliv.
Druhý a třetí pacient zemřeli také na tuberkulózu. I u nich lékaři zaznamenali v okamžiku smrti pokles hmotnosti (v obou případech o 14 gramů). Jenomže tentokrát úbytek po několika minutách pokračoval (o 43, resp. o 28 gramů). Znamená to snad, že si duše balila svých pět švestek postupně?
Další oběť tuberkulózy ztratila v okamžiku smrti 10 gramů, ale poté se tělo vrátilo na svou původní hmotnost. Jako by se duše rozhodla pro návrat – bohužel život se tím onomu nešťastníkovi nevrátil.
U ženy umírající v diabetickém komatu bylo prý měření narušeno a nelze ho brát vážně. A poslední pacient zemřel dříve, než lékaři stihli nastavit váhu.
Následoval pokus s patnácti psy, u nichž Macdougall žádnou měřitelnou změnu hmotnosti nezaznamenal. Potěšilo ho to, protože zvířata, jak známo, žádnou duši nemají.
„Experimentálně jsme ukázali, že v okamžiku smrti lidské tělo opouští substance, kterou je možno zvážit,“ napsal Macdougall triumfálně.
V jednom z časopisů, v nichž Duncan Macdougall své výsledky publikoval, se následně rozproudila debata. Kromě autora prvotní studie v ní byl aktivní především Augustus P. Clarke, který reprezentoval dobové kritiky Macdugallových závěrů. Namítal, že vysvětlení může spočívat v náhlém nárůstu teploty v okamžiku smrti. Ten je způsoben tím, že krev přestane být ochlazována vdechovaným vzduchem. Výsledkem je zvýšené pocení a úbytek hmotnosti. Proto také u psů k žádné změně nedošlo – ochlazují se jazykem, nikoli pocením.
Macdougall v dalším čísle namítl, že bez krevního oběhu se krev nemá jak dostat ke kůži a ohřát ji. Diskuse pokračovala až do prosincového čísla a obě strany sporu zůstaly na svých pozicích.
Dnes nám nezbývá než pokrčit rameny. Macdougall pracoval s příliš malým vzorkem na to, aby ze svých výsledků mohl cokoli vyvozovat. Z šesti pacientů použil data pouze od čtyř. A jen u jednoho zaznamenal zřetelný pokles hmotnosti v okamžiku smrti, který by snad šlo spojit s duší opouštějící tělo. U dalších dvou pacientů hmotnost klesala i po smrti a u jednoho byl počáteční pokles kompenzován pozdějším nárůstem. Proč z tohoto nesourodého balíku dat vybrat právě prvního pacienta? Jen proto, že nejlépe vyhovuje počáteční hypotéze?
Váhy navíc nebyly dostatečně přesné a rovněž o laboratorních podmínkách nelze z článku nic jistého říci. Nevíme tedy, zda autor pečlivě odfiltroval všechny možné interference měření. O netrivialitě úkolu poznat přesný okamžik smrti ani nemluvě. (Bavíme se o okamžiku, kdy se zastaví srdce? Nebo kdy aktivita mozkových neuronů poklesne k nule?) To vše jsou důvody, proč dnes vědecká komunita nebere Macdougallovy výsledky o nic vážněji než různá pozorování spiritistů.
Elliot Meyerowitz vede laboratoř rostlinné biologie v Kalifornském technologickém institutu. V sedmdesátých a osmdesátých letech byl jedním z vědců, kteří z huseníčku udělali dnes slavný modelový organismus. Při studiu rostlin kombinuje pokročilé mikroskopovací techniky s matematickým modelováním. A věří, že lepší poznání vývoje rostlin je nezbytné pro vyšší efektivitu zemědělství.
Podvýživou trpí 800 milionů lidí, z toho 511 milionů připadá na Asii, 232 milionů na Afriku. Ročně v důsledku nedostatečné výživy umírá 3,1 milionu dětí. Za pětadvacet let přitom bude na Zemi žít o 1,2 miliardy lidí více než dnes. Výnosy většiny klíčových plodin se přitom zvyšují jen pozvolna nebo stagnují a zemědělské půdy nepřibývá.
Nelitujete, že jste si ke studiu zvolil právě huseníček a rostliny obecně? Není s živočichy přece jen větší zábava? — Rostliny se vyvíjejí jiným způsobem než zvířata, ale nejsou o nic méně živé. Stačí si film s jejich vývojem přehrát zrychleně. Nemají svaly, ale reagují na prostředí růstem do různých tvarů a forem. Pořád přesně nevíme, jak to dělají. A koho by nefascinovaly geometrické struktury, do nichž jsou uspořádány okvětní lístky nebo semena v květu slunečnice?
Ve svých přednáškách zdůrazňujete i význam poznání vývoje rostlin pro zemědělství. — Zemědělství je staré tisíce let, ale nedrží krok s růstem lidské populace a změnami klimatu. Více lidí umírá na podvýživu a s ní spojené nemoci než na malárii, tuberkulózu a AIDS dohromady. I proto potřebujeme lepší fundamentální pochopení toho, jak rostliny rostou. Kdybychom významně zvýšili výnosy plodin pěstovaných v oblastech sužovaných nedostatkem základních potravin, zachránili bychom více životů, než kdybychom zcela vymýtili malárii, tuberkulózu a AIDS.
Vy jste ale nezačínal u rostlin, původně jste se zabýval octomilkou. Proč jste oblast svého zájmu změnil? — Jako postdok jsem se jako jeden z prvních zabýval molekulárním klonováním DNA octomilky. V té době, v polovině sedmdesátých let, to byla nová metoda. A protože o rostliny jsem se zajímal už od studentských dob, hned mne napadlo, že by bylo zajímavé použít metody molekulárního klonování právě na geny rostlin. Kolem rostlinné genetiky panovala řada tajemství. Nebylo jasné, co stojí například za epigenetickými efekty, ale i za velmi jednoduchými procesy, například za skutečností, že k úspěšnému vývoji semene jsou u řady rostlin potřeba samčí a samičí buňky ze dvou různých rostlin. Co tuto nekompatibilitu vlastních pohlavních buněk způsobuje? Zkrátka přišlo mi zajímavé použít nové metody molekulárního klonování u úplně jiné říše organismů. Získali bychom tím i nový evoluční vhled, protože rostliny mají posledního společného předka s živočichy někde na úrovni jednobuněčného organismu. To znamená, že rostliny se vyvíjely úplně nezávisle na linii živočichů, takže je zajímavé zjistit, co mají na genetické úrovni společného a čím se liší.
A proč padla vaše volba právě na huseníček rolní (Araidopsis thaliana)? — Huseníček k experimentům využíval už Friedrich Laibach ve čtyřicátých letech minulého století. Nám huseníček imponoval tím, že bylo velmi snadné pěstovat ho ve velkém a vytvářet jeho mutanty (viz titulní snímek, pozn. red.). Je to malá a nenáročná rostlinka, která vytváří hodně semen. Kdyby Mendel pracoval s ním a ne s hrachem, mohl toho stihnout dvakrát tolik. První, co jsme udělali, bylo změření velikosti jeho genomu. Zjistili jsme, že je podobně malý jako u octomilky. Je diploidní a má jen pět malých chromozomů. To znamenalo, že jsme byli schopni klonovat jeho geny i tehdejší nedokonalou technologií. Klonovat geny z kukuřice nebo pšenice by tehdy bylo nemyslitelné, jejich genomy jsou obrovské. Zjistili jsme, že existuje malá skupina vědců dělajících na huseníčku biochemii, začali jsme s nimi spolupracovat a vytvořili jsme modelový systém. Dnes je o něm každoročně publikováno více prací než o octomilce.
Právě. Je snadné získat dojem, že huseníček je s námi jako modelový organismus odjakživa. — Většina modelových organismů není tak stará, jak by se mohlo zdát. Třeba s háďátkem Caenorhabditis elegans začal Sydney Brenner pracovat také až v sedmdesátých letech. Lidé mají tendenci mluvit o „pokusných králících“ (v orig. guinea pigs – morčata, pozn. red.). Ale používá dnes někdo králíky (morčata)? Ne. Byl to modelový organismus, který si odpracoval svoje, ale patří minulosti. Huseníček je teď na vrcholu, ale i on jednou ustoupí do pozadí.
Apikální meristém huseníčku (dělivé pletivo na vrcholu výhonku, z něhož vznikají listy a květy) sestává z několika set buněk, mezi nimiž funguje složitá síť zpětných vazeb. Podílejí se na nich rostlinné hormony, transportní proteiny i fyzikální faktory. Jakými metodami to studujete? — Původně jsme studovali mutanty a dívali se, jak různé mutace ovlivňují chování meristému a vývoj rostliny jako celku. To bylo v osmdesátých a devadesátých letech. Ale rozvoj technik fluorescenčního značení a laserové konfokální mikroskopie nám postupně umožnil sledovat v reálném čase a ve třech rozměrech chování jednotlivých buněk, genovou expresi, lokalizaci jednotlivých proteinů. Získali jsme dynamický pohled na souhru oněch zpětných vazeb. A zatímco se díváme, můžeme měnit aktivitu jednotlivých genů a v reálném čase pozorovat důsledky. Díky tomu a díky znalosti genomu se pomalu daří popisovat jednotlivé mechanismy na molekulární úrovni.
A nejen popisovat, že? — Ano, pomocí genových manipulací lze vlastnosti apikálního meristému měnit, a tím ovlivnit například frekvenci tvorby květů nebo úhel, pod kterým ze stonku vyrůstají listy. Podle jedné studie by například geneticky podmíněnou úpravou uspořádání listů u sóji šlo lépe využít slunečního záření, což by vedlo ke zvýšení výnosů o 8,5 % a snížení spotřeby vody o 13 %.
Takže genové modifikace nemusí vést jen k odolnosti vůči škůdcům nebo herbicidům, ale výnosy mohou zvýšit i zásahem do vývoje a ovlivněním morfologie rostliny. Myslíte, že GMO představují budoucnost zemědělství? — Je to součást budoucnosti, jeden nástroj z mnoha. Měli bychom tu technologii používat, generalizované námitky vůči ní nedávají smysl, těžko se mi chápou. Měli bychom být šťastni, že jsme schopni provádět velmi malé a cílené zásahy do genů, které mohou vést k odrůdám užitečných vlastností. Vyhneme se tím velkým neznámým spojeným se slepým křížením rostlin, při kterém se míchají všechny geny, změna se netýká jen jednoho nebo dvou. Lidé milují biopotraviny, přitom nevidím důvod, proč platit farmáři za to, aby potraviny vypěstoval pomocí primitivních metod. Představa, že jídlo je pak v nějakém směru lepší, nemá žádný vědecký základ. Přesto se zdá, že tomu každý věří. Kolem potravin vládne spousta magického myšlení.
Spolupracujete s fyziky a matematiky, na Caltechu jste spoluzaložil centrum pro biologické modelování. Myslíte, že by biologové měli více využívat matematických nástrojů? — Ano, například právě meristémy jsou sice menší než průměr lidského vlasu, ale přesto z nich vyrůstá celá rostlina, obří strom. Jsou to nádherné, ale nesmírně složité malé strojky. Kdybychom dopravní letadlo zmenšili na jejich rozměr při zachování jeho vnitřní složitosti a ještě bychom dokázali zařídit, aby si samo vyrábělo letecký benzín a vyrábělo vlastní kopie, bylo by to něco podobného. V meristému spolu v řádu milisekund komunikují tisíce různých proteinů a dalších molekul. Je to systém tak složitý, že si ho v hlavě neumíme představit. Musíme ho popsat matematicky, nakrmit počítače rovnicemi a podívat se na jejich řešení, abychom tu složitost zpětných vazeb zachytili.
Věříte, že jednou dokážeme v počítači simulovat do všech detailů vývoj celé rostliny? — Rozhodně. Když to dokáže tak hloupé stvoření jako rostlina, proč bychom to nedokázali my?
Podílíte se na vývoji programu Cellerator, který by měl matematické modelování zpřístupnit i těm biologům, kteří mají před složitější matematikou respekt. — Hodně nám s tím pomáhají fyzikové. V rostlinách je hodně šumu a náhody, to je zvláště fyzikům zabývajícím se komunikačními technologiemi povědomé. Možná právě zde leží budoucnost fyziky. Jasně, všechna ta tajemství vesmíru, rozpínání, temná energie, to jsou zajímavé věci, ale přesto si myslím, že by se všichni fyzikové teď měli vrhnout na to, aby nám pomohli pochopit, jak fungují rostliny (směje se).
Cukr je v měřítku historie lidstva vlastně pořád novinkou. Ale pořádně nebezpečnou. Jeho příběh o nás vypovídá možná více, než je milé. Opravdu si „nemůžeme pomoct“?
Obliba sladké chuti je důležitou evoluční adaptací: pro naše sběračské prapředky hořkost naznačovala nepoživatelnost až jedovatost, kyselá potrava byla nezralá či nakvašená a slano znamenalo přítomnost anorganických solí rovněž zdraví neprospěšných; zato sladko slibovalo nezávadnost, spojenou navíc se zdrojem energie, tedy výživností. Tak se také zafixovalo do našich genomů: jako určitý symbol dostatku, síly, pohody; ne nadarmo bývají právě sladkosti dominantou slavnostních tabulí.
Cukr (sacharóza) je v naší stravě novinkou; uvážíme-li, že vývoj rodu Homo trval řekněme dva miliony let a nejstarší zprávy o cukru mají dvacet staletí, pak se na lidském jídelníčku objevil někdy za minutu dvanáct (a závažnější problémy s nadváhou dokonce tři vteřiny před dvanáctou).
V době předcukrové lidé sladili vesměs přírodními produkty, především medem, dále ovocem a jeho šťávou (později zahušťovanou v sirup), sušeným ovocem, povidly, pracharandou, mízou břízy či javoru, sušenou mrkví.
ČTĚTE Z ARCHIVU:  Co je na světě nejsladší?
V českých zemích je první cukr znám od doby Karla IV. Dovážel se spolu s kořením z Orientu, byl velmi drahý a zprvu se používal jako lék, zejména při rekonvalescenci či slabostech obecně. Brzy se začal používat i jako pochutina – podával se k rybám, zahušťovaly se jím omáčky, při vaření se jím hojně sypalo maso, postupně se jím dochucovalo prakticky všechno. Stal se všudypřítomnou přísadou renesanční kuchyně zámožnějších vrstev. Sladké dezerty jako samostatný chod tím pádem neexistovaly.
Změny v evropských kuchyních 17. století charakterizuje zvyk přidávat cukr do nových exotických nápojů. Čínský čaj, káva Středního východu i čokoláda domorodých Indiánů, všechny od přírody hořké, se v místě svého „rodiště“ podávaly neslazené. Evropané tyto nápoje pili sotva deset let a už si je hojně sladili cukrem z karibských (otrokářských) plantáží… To mimo jiné vedlo i ke změně chápání chutí, především v rozlišování mezi „slaným“ a „sladkým“.
A konečně zvládnutí průmyslové výroby cukru z řepy během 2. poloviny 19. století z něj udělalo běžnou potravinářskou komoditu (viz text Dobyvatelé bílého zlata).
Takto vzpomíná český chemik Martin Gilar na svoje první vánoce v USA před osmnácti lety (časopis Interkom 8-9/2014): „Překvapený jsem byl hned několikrát. Nejdřív z toho, že američtí kolegové místo umělecky vykrajovaného cukroví, krémem plněných delikates a lineckého pečiva přinesli strupaté placky, kterým říkali cookies. Jak nevzhledně vypadaly, tak i chutnaly. Dnes jsou k dostání i v českých obchodech – takové sušenky z jednoduché směsi mouky, tuku a s takovým množstvím cukru, že po požití jednoho cookie dostanete glykemický šok, i když si preventivně píchnete inzulin. Na obranu kolegů dodám, že oni těsto sami nenamíchali. Vyrobili kukis ze zmražených špalíčků, které vydolovali z mrazicích boxů v obchoďáku. Na vlastním pečení se nedalo moc vylepšit. Prostě nařezali špalek na plátky, při mírné teplotě je pár minut sušili v troubě a mohli podávat.
Druhou zradou bylo, že na rozdíl od českého cukroví delikátních proporcí byly americké cookies masivní, asi velikosti podšálku od hrnečku na kávu. Ze slušnosti jsem přijal nabídnutý vzorek, ale po prvních soustech se mi v ústech rozlila chuť nasyceného roztoku sacharózy. Nenápadně jsem zbytek hodil do koše a pokračoval v experimentu s ostatními variacemi cookies: oříškovými, rozinkovými a se zapečenými lentilkami M&M´s. Chutnaly stejně – jako krystalický cukr.
Zanechal jsem pokusů a odešel si na záchod vykloktat ústa horkou vodou. Osmotický tlak cukerných roztoků děsně vysušuje sliznice a ničí chuťové receptory. … Až později jsem zjistil, že americké cookies se nepodávají jen o Vánocích, ale při jakékoliv příležitosti. V obchoďáku je můžete koupit v polotovaru i hotové. Populární jsou i tvarované, třeba jako myšák Mickey nebo jiná zvěř z animovaných filmů. Vrstvy těsta jsou sytě obarveny éčky všech odstínů včetně těch, které jsou v Evropě zakázané. Stejně tak si nedělají výrobci velkou hlavu s kalorickou hodnotou. V práci v kantýně mají ke koupi obří cookies, které nedokážu pozřít, i kdybych předtím dva dny hladověl.“
Vskutku, Američané, pravděpodobní šampioni v této nesportovní disciplíně, spořádají průměrně šedesát kilo cukru na osobu a rok (třikrát víc než je doporučená zdravá dávka). A důsledky? Znovu Martin Gilar: „Tuto kapitolu píšu v lednu 2014… Americká obezita začala prudce narůstat poté, co jsem přijel do USA… Nástup tlouštíků zachytily statistiky i marketingová oddělení farmaceutických firem. Dospěly k názoru, že na léčbě nadváhy se dá vydělat víc než na viagře, a vědci se pustili do práce.
Centrum pro regulaci nemocí (Centers for Disease Control, CDC) se v letech 2005-2008 pokusilo zjistit, jestli obezita souvisí se socioekonomickým statutem populace. Jenže se ukázalo, že muži nakupující v nadměrných velikostech pocházejí ze všech příjmových skupin a úrovní vzdělání. Pouze u Hispánců (15,8 % populace USA, r. 2010) a u černochů (12,6 % populace) jsou více obézní muži s vyšším příjmem. U žen je tomu naopak – bohaté a vzdělané ženy jsou o něco štíhlejší.“
To my, Češi, se svými necelými čtyřiceti kily cukru („pouhý“ dvojnásobek ještě zdravé spotřeby) jsme proti nim břídilové. Ale co není, může být: Kupříkladu před pětadvaceti lety připadaly na každého obyvatele Československa ročně čtyři kila čokolády a čokoládových cukrovinek, předloni to bylo 7,1 kilogramu. A vlastně není divu, zatímco průměrná výplata vzrostla za tu dobu zhruba osminásobně, čokoláda zdražila jen 1,8krát – reálně tedy zlevnila skoro čtyřiapůlkrát. (Nutno připomenout, že obyčejná konzumní čokoláda má s opravdovou čokoládou společný hlavně název, jinak je to v podstatě směs obyčejného cukru a levného potravinářského tuku či oleje.)
A cukr s tukem (najmě při současném nedostatku pohybu) tvoří ze zdravotního hlediska docela zajímavý klinč: nadbytek cukru v potravě (včetně módní „neškodné“ fruktózy, viz Fruktóza – nadějné sladidlo, nebo hazard se zdravím?) se v těle přeměňuje v tuk a způsobuje obezitu a vysokou hladinu cholesterolu o nízké hustotě a přespříliš tuku zase přispívá k rozvoji diabetu 2. stupně.
Tedy naopak, než se donedávna myslelo. Přišlo se na to celkem nečekaně; výrobci pod tlakem lékařů a části veřejnosti snížili obsah tuku ve svých produktech – ale zákazníci tloustli dál. Mohl za to právě cukr, kterým potravináři nahradili odstraněný tuk, aby svým výrobkům zachovali chutnost.
ČTĚTE TAKÉ:  Sacharidy, cukr, tiší zabijáci mozku
Tak se cukr dostává i tam, kde bychom ho ještě včera nečekali: do pečiva, uzenin, mléčných výrobků, instantních nápojů, kečupů, omáček, čipsů, konzerv… Prodávají se ostošest; nedávno se totiž ukázalo, že cukr funguje v mozku podobným způsobem jako kokain; způsobuje u řady lidí závislost a nezvladatelnou potřebu stále větších dávek (dle některých vědců je „nejnebezpečnější drogou naší doby“), naopak po jeho vysazení se dostavují abstinenční příznaky (proto redukční diety zpravidla fungují jen dočasně, účinnější je rovnou léčba závislosti).
Zakladatel „západní“ filosofie Sokrates byl přesvědčen, že ctnost se získává věděním. Že lidé jednají špatně pouze z hlouposti. Že poznání samo o sobě postačuje k tomu, aby se člověk stal dokonalým.
Sokratův (a poté Platonův) intelektuální optimismus vydržel bez poskvrny tisíc let, než přišel Aurelius Augustinus. Tento pozdější svatý poprvé poukázal na známou skutečnost, že člověk vždycky nedělá jen to, co je správné… Vyložil to v intencích svých znalostí a přesvědčení – člověk je zatížen dědičným hříchem. Jak známo, toto břímě si Adam vykoledoval za to, že navzdory zákazu pojedl jablko ze stromu poznání, a úradkem Božím je předává i všem svým potomkům etc., takže tito klidně lžou, kradou, plivají na zem apod. Prostě „nemůžou si pomoct“.
Za další více než tisíciletí se k Sokratovi částečně vrátili francouzští racionalisté vírou, že lidský rozum nakonec přece zvítězí a že věda jednou vše vyřeší.
Sto let po zrodu tohoto osvícenského bludu ale Charles Darwin prohlásil, že člověk je rodným synem živočišné říše, kterému sobectví a bezohlednost umožnily přežít ostrou mezidruhovou i vnitrodruhovou soutěž o přežití a rozmnožení. Darwinovy evoluční adaptacetak ve svých projevech splynuly s Augustinovými dědičnými hříchy.
Hřebíček do rakve rozumářů pak na prahu 20. století zarazil Sigmund Freud, podle něhož „pán tvorstva“ je otrokem svých pudů, instinktů, emocí (a to dokonce především sexuálních a od dětství).
Cesta první – sokratovská: Spolehnout se, že znalosti plodí správné jednání a že člověk je od přírody schopen být „hodný“. Jak to dopadlo, jsme poznali na vlastní kůži v minulém režimu – z proponovaných utopií se vesměs staly dystopie.
Cesta druhá – augustinovsko-darwinovská: Nechat věcem volný průběh. A pak sledovat, jak se naše populace hromadně dopouští morálního hazardu (v iluzi, že zrovna mně se statistika vyhne; že stále vyspělejší medicína se jenom třese na to, aby mi pomohla).
Cesta třetí – směs obou předchozích přístupů. Zřejmě jediná možná (navzdory názorům všelikých klapkookých mozkomorů, že třetích cest není; jsou, a většinou nejschůdnější).
Konkrétně: Prohibice se v dějinách neosvědčila tolikrát, že nepřipadá v úvahu. V Dánsku nedávno zkusili zavést daň z cukru, a když se jeho spotřeba nesnížila, po roce ji zrušili. Ve světě se uvažuje o snížení přípustných koncentrací (jako u některých tvrdých alkoholů), o zavedení varovných upozornění (po vzoru cigaret), diskutují se různé varianty diskriminace cukru (třeba zákaz automatů na sladké nápoje ve školách). Šanci by mohly mít masivní globální osvěta a rozvíjení sebekontroly od útlého věku spolu s kombinací vyšší daně z cukru a (ze získaných peněz) dotace zdraví neohrožujících sladidel (stévie sladká, sirup z jakonu, sirup z agáve atd.).
Jak vidno, nadějné kompromisy mezi rozumem a svobodou existují. Jenže – opravdu máme vůli je realizovat? A pokud ano, máme k tomu potřebnou moc? Všichni přece mají nějaké ty osobní zájmy (od neodolatelné chuti zákazníků mlsat až po stejně iracionální hamižnost cukrobaronů). Stačí několik málo výjimek a bude se dovážet, bude se pašovat.
Přístup lidstva k cukru můžeme rozvinout obecněji a použít ho jako příklad mnohého lidského konání. Dosud jsme automaticky předpokládali, že pokud něco nedokážeme, tak proto, že na to jdeme špatně. Že potenciál lidstva je teoreticky nekonečný, jen mít dost času a prostředků. Teď ale zkusme nechat veškerý antropocentrismus za sebou: Co když hlavní problém nespočívá v tom, že na to jdeme špatně? Co když na to jednoduše nestačíme? Ani teoreticky?
Položme si teď otázku, kterou se výzkumníci člověka moří už staletí: nakolik se na utváření člověka podílí kombinace genů při narození (příroda, „nátura“) a nakolik prostředí a výchova (kultura). Výsledek kolísá podle okolností výzkumu; kultura/nátura = 2:1 až 1:2. Předpokládejme nyní, že existuje jakýsi univerzální poměr k/n lidského rodu a ten že je neměnný (přísně vzato není, to bychom tu nebyli, ale vzhledem k délce lidského života se mění tak pomalu, že v intervalu od poslední doby ledové do současnosti ho lze považovat za konstantu). Čili tu máme jakousi civilizační konstantu člověka, která charakterizuje průměrnou schopnost prosadit poznání do života, i proti vlastnímu naturelu měnit vůli v čin.
Sledujme nezávisle pozemský civilizační vývoj. Co uvidíme? Zpočátku zřejmý vzestup. Přebytek místa, dostatek zdrojů; tlak nedostatku, blahodárnost inteligence, nástroje, stroje, přístroje. Následuje známá písnička – odpadu přibývá, prostoru i zdrojů ubývá, požadavky stále početnější populace rostou někam mimo realitu. Výroba se šroubuje vzhůru, vynucuje si bezuzdnou spotřebu. Všechno kolem je složitější, proměnlivější, stísněnější, umělejší. Životní tempo se zrychluje. Zároveň „pokrok“ klade na své uživatele jiné civilizační nároky stále častěji namířené proti odvěké lidské přirozenosti.
Evolučně vyšlechtěné sobectví, nenasytnost, bezohlednost k přírodě, v počátcích nepostradatelné, se stávají brzdou. Hříšek k hříšku, na všech zeměpisných souřadnicích, ve všech společenských postaveních, přitom většinou zbytečné, už dávno přece nejde o život, se v miliardách slévají v nepřekonatelnou bariéru. Pak v určité hladině (odpovídající velikosti globální civilizační konstanty druhu Homo sapiens) se síla přírody v nás vyrovná síle plnit dosavadní civilizační závazky.
Tento vývojový pat si vyžádá víc všeho na kontrolu a kompenzaci houstnoucích negativních projevů naší nátury. Nastane situace, kdy přestaneme mít čas, sílu i prostředky na jakýkoli cílevědomý a systematický postup vpřed, na vytváření čehokoli nového; jenom se stále zoufaleji snažíme alespoň uchovat dosažené (výjimky, třeba základní výzkum, budou uměle udržovány za účelem iluze, že všechno je tak, jak má být).
Naše strategie rozvoje, lze-li ji tak ještě nazývat, je stále defenzivnější, takřka neustále hasíme nějaké dílčí kolapsy a jsme rádi, že se nám daří zachránit alespoň zbytky. Ocitáme se ve světě (který jsme sami vytvořili), kde veškerý svůj fištrón jsme nuceni uplatňovat na pouhé udržení lidského světa v chodu. Pracujeme-budujeme-vyrábíme-kupujeme-vyhazujeme, množíme se i bavíme, ale reálný pozitivní vývoj člověka se zastaví. Přestože teoreticky naše ambice sahají ke hvězdám, prakticky se přízemně zahltíme sami sebou.
Lze tedy říci, že civilizační konstanta určuje osud společností. Čím je poměr k/n vyšší, čím víc se kultura dokáže uplatnit proti nátuře, vědomí proti nevědomí, acetylcholin proti adrenalinu, tím výš leží civilizační strop inteligentního druhu. (Upřímně řečeno, mě by na případných mimozemšťanech tolik nezajímalo, jaké mají IQ, jestli jsou malí zelení, aerobní, polysexuální nebo třeba křemíkoví, ale jaké mají k/n.)
Závěr, ke kterému jsme se prouvažovali? Problém (nejen) cukru v lidské civilizaci nemusí mít rozumné a zároveň schůdné řešení. Náš rozum, jakkoli platonicky úžasný, na to není dost silný.
Možná není tak úplně známo, že takřka všechny významné práce a vynálezy z oboru cukrovarské techniky v 19. století jsou českého původu. Připomeňme si některé, mimo jiné třeba i na světě první kostku cukru.
Několikrát odložená Osmá zemská průmyslová výstava, konaná roku 1872 v Praze, se podle dobového tisku moc nepovedla. Jednak ji – jako nejednou předtím i potom – ignorovala řada výrobců německého původu, především jí ale konkurovala chystaná světová výstava ve Vídni. V jednom však pražská akce neměla konkurenci: její cukrovarnická část, jedinečná ve své bohatosti a celistvosti, poprvé ukázala světu, že takřka všechny významné práce a vynálezy z oboru cukrovarské techniky té doby jsou českého původu. Připomeňme si alespoň některé.
V roce 1747 německý chemik Andreas Sigismund Marggraf objevil pod mikroskopem krystalky cukru v řepě (o jejíž „sladkosti“ se vědělo už dlouho) a dokázal, že je to chemicky stejný cukr jako ve třtině. Pro Evropu odkázanou na dovoz třtinového cukru z kolonií to byl objev vpravdě kolosální. Marggrafův sen o průmyslové výrobě cukru z řepy se však za jeho života nesplnil, ve skutek ho uvedl až jeho žák a zeť Franz Karl Achard, který v roce 1802 ve Slezsku otevřel první řepný cukrovar (do té doby v Evropě pracovaly nanejvýš rafinerie cukru zámořského, první taková u nás vznikla roku 1787 na Zbraslavi).
V roce 1806 Napoleon zahájil námořní blokádu západní Evropy a dovážený cukr výrazně zdražil. Achardova výroba se rozšířila, začala se více pěstovat řepa. Po Napoleonově pádu a obnovení zámořských dodávek ale řepný cukr neobstál a jeho výrobny načas zanikly.
Faktickým zakladatelem českého cukrovarnictví byl Karel Weinrich, který v roce 1831 na thurn-taxisovském panství v Dobrovici na Mladoboleslavsku založil velký cukrovar. V něm zavedl řadu novinek vlastních i přejatých; tou zřejmě nejvýznamnější bylo, že se řepa místo dosavadního lisování či odstřeďování louhovala.
Konec „rozjezdové“ čtvrté dekády završil profesor chemie na pražské polytechnice Karel Josef Napoleon Balling (Evropou přezdívaný „velmistr zymotechnie“, čili kvasné chemie), který v roce 1839 zkonstruoval praktický sacharometr ke stanovení cukru v roztoku. Tím (i dalšími svými výsledky) usnadnil kontrolu efektivity a kvality výroby.
Roku 1840 už u nás pracovalo přes čtyřicet stálých cukrovarů. V nich ustálený způsob výroby cukru se nazýval „česká práce“.
Dál existovaly i rafinerie. Do jedné z nich, v tehdy moravských Dačicích, přišel na jaře 1840 nový ředitel, Rakušan Jakub Kryštof Rad (též Rath). S jediným úkolem – zachránit podnik před krachem. Hned napřesrok přistavěl k původní budově další prostory a zakoupil nové stroje, v dalším roce zavedl široko daleko první parní stroj. Také rozšířil nabídku produktů o kandované ovoce, cukrovinky a čokoládu, do kteréžto činnosti vydatně zapojil svoji manželku.
V té době se cukr expedoval ve velkých homolích či bochnících (typicky řekněme 10-12kilových), ze kterých se v hokynářstvích a domácnostech podle potřeby odsekával. Při této dosti riskantní činnosti si jednou paní Radová poranila prst. Neprodleně dostihla manžela, aby mu vyčinila, proč – když už je jednou tenhleten ředitel – nevymyslí něco rovnou naporcovaného, aby se příprava kávy obešla bez krveprolití… A tak se hned napřesrok zrodil vynález lisu na cukrové kostky. První výsledek – na podzim 1841 – dostala paní Juliana od manžela osobně. Ozdobná bednička s 300 bílými a růžovými kostičkami jí zajisté udělala radost.
V lednu 1843 získal vynálezce patent, ten prodal „svému“ podniku za 12 000 zlatých a téhož roku začal v Dačicích vyrábět „čajový“ nebo také „vídeňský kostkový“ cukr. Balíček obsahoval 250 kostek o hraně 1,2 nebo 2 centimetry. Koncesi záhy zakoupilo Prusko, Sasko, Bavorsko a Švýcarsko, přidala se Anglie, teprve pak postupně i cukrovary v Čechách.
Na Radovo autorství se brzy zapomnělo, až o devadesát let později je historici nezvratně potvrdili. Jeho vynález ve vylepšené podobě používají cukerné rafinerie světa dodnes.
Hvězdné období českomoravského cukrovarnictví začíná v květnu 1863 v pražském cukrovaru ve Vysočanech, kde jeho správce Hugo Jelínek spolu s majitelem Bedřichem Freyem (ten se v roce 1881 stal i prvním držitelem soukromé telefonní linky v Praze) poprvé provádí čeření (čištění řepné šťávy vápenným mlékem) a saturaci (odstraňování přebytku vápna ze šťávy oxidem uhličitým) najednou a ve společné nádobě. Vynálezci potom sezvali dvě stovky domácích i zahraničních odborníků, kteří se mohli na vlastní oči přesvědčit o kvalitě takto vyrobeného cukru. Rozmach nové metody ještě podpořila (německá) brožura, kterou Jelínek vydal roku 1864. (Hugo Jelínek byl rovněž hybatelem cukrovarnické části zmiňované průmyslové výstavy v roce 1872.)
V témže roce 1864 přišel druhý rozhodující vynález. Učinil ho Julius Robert, majitel cukrovaru v Židlochovicích, který tam založil jeho otec (původem Francouz). Už ten se pokoušel vylepšit loužení řepných řízků, ale marně. Až jeho syn vyvinul tzv. difúzi (v podstatě řízené louhování využívající difúze a osmózy molekul cukru).
Freyova-Jelínkova saturace a Robertova difúze se brzo rozšířily po Evropě a spolu s nimi se „svezly“ další významné české vynálezy a vylepšení:
V roce 1864 Čeněk Daněk (pozdější „polovina“ Českomoravské Kolben-Daněk, ČKD) zkonstruoval k filtraci cukerných šťáv bytelné železné kalolisy, které nahradily dřívější chatrné dřevěné.
V roce 1867 František Goller, tehdy správce cukrovaru v Poděbradech, zkonstruoval nože s trojhranným ostřím na řezání řepných řízků.
V roce 1868 Gustav Hodek (židlochovický odchovanec) na novém cukrovaru v Pětipsech u Žatce zavedl účinný lapač šťáv v odparkách.
Právě během šedesátých let 19. století se tedy české cukrovarnictví stává moderním průmyslem, jeho vynálezy přímo podmínily i rozmach cukrovarnictví světového. Nikoli náhodou u nás v onom výstavním roce 1872 pracovaly přes dvě stovky cukrovarů, počet už nikdy nepřekonaný.
Zřejmě nejvýznamnějším pozdějším vynálezem byla roku 1886 zjednodušená saturace řepných šťáv s následnou pračkou a chladičem saturačního plynu. Výsledkem byly šťávy čisté tak, že se už nemusely pracně filtrovat. Její autor Hanuš Karlík se později stal i jedním z nejvýznamnějších prvorepublikových národohospodářů a bankéřů.
Již sedm transplantací obličeje má na kontě Bohdan Pomahač, úspěšný plastický chirurg českého původu. Ve Spojených státech provedl zákrok jako první, již před šesti lety. Je načase se ptát: Co se děje s pacienty, s jejich novou tváří dál? Odpověď na tuto otázku přináší i Pomahačův nedávno publikovaný článek v the American Journal of Transplantation.
Kolik transplantací se dosud ve světě odehrálo?
Třicet. My jsme do této chvíle provedli transplantace již u sedmi pacientů, ať už celé tváře, nebo části obličeje. Jsme jediné centrum na světě, které dosáhlo takového počtu pacientů a které je schopné provádět zároveň i transplantace končetin a dalších částí těla.
První případy měly velkou publicitu v médiích, o vašich posledních zákrocích jsme však příliš neslyšeli.
Naše poslední operace se obešly bez mediálních senzací, zejména na přání našich pacientů, kteří si chtěli zachovat soukromí. Domnívám se, že v budoucnu, až se stanou takovéto transplantace častější, tomu tak bude pořád.
Vy lékaři však sledujete své (a nejen své) pacienty dál. Uplynulo deset let od první transplantace obličeje na světě – podstoupila ji Isabele Dinoire ve Francii Váš první pacient nosí novou tvář již šest let. Jak se pacientům daří, co se s darovanou tkání děje?
Našim pacientům se daří velice dobře, ani jeden neztratil žádnou část transplantované tkáně. Přestože jsou velice stabilní, pozorujeme různé drobné změny, ale většinou k lepšímu. Isabele Dinoire měla, pokud vím, letos poměrně silnou rejekční epizodu (odmítavá reakce organismu, pozn.red.), ale detaily neznám. Případ ještě nebyl prezentován ani publikován.
Komplikace ale mohou přicházet, musíte opakovaně operovat?
Komplikace jsou naštěstí poměrně zřídkavé a nepříliš závažné. Obecně se u pacientů vyskytuje sem tam nějaká infekce. Rejekční epizoda se objeví v průměru jednou za rok až dva. Většina pacientů prošla drobnými revizemi během prvního roku po operaci, od té doby již není dalších operací potřeba.
Stává se u transplantací i to nejhorší, že tělo či psychika příjemce transplantovanou tkáň zcela odmítne? Jaká je v tom případě cesta zpátky?
Zatím se to naštěstí nestalo, ale tato hypotetická možnost odhojení nás stále vede k tomu, že k transplantacím přistupujeme s  plánem, který zachovává možnosti konvenční rekonstrukce. Některé týmy se pouštějí do rozsáhlejších operací, které zřejmě nejsou nezbytně nutné, ale přinášejí větší efekt. Dlouhodobě ale mohou své pacienty poškozovat právě tím, že nezůstává žádná záchranná cesta.
Po transplantaci obličeje se mění struktura kostí a obličej zrychleným tempem stárne. Tyto poznatky jste nyní zveřejnili ve studii publikované v časopise the American Journal of Transplantation. Co to znamená?
S postupem času jsme si všimli, že obličeje našich pacientů se tak nějak zmenšují. Jejich vzhled se díky tomu vlastně zlepšil, protože jejich tváře byly oteklé a mnohdy malinko větší, než bylo třeba. Tyto změny ale začaly až po roce po transplantaci a pokračovaly dále. Takže pooperační otok to nebyl. Začali jsme studovat CT snímky pacientů a díky mravenčí práci našich výzkumníků jsme zjistili, že obsah svalů a kostí se výrazně zmenšil.
Počítali jste s podobným vývojem – nebo i pro vás byl překvapením?
Bylo to rozhodně překvapující. Zejména proto, že jsme čekali zmenšování tukové tkáně, ale nikoliv kostí a svalů. Tuková tkáň se naopak výrazně nezměnila. Část svalů, které se příliš nepoužívaly, pravděpodobně atrofovaly, ale stále nevíme, proč se zmenšil objem kostí.
Lze těmto změnám nějak čelit?
To nevím, ale zároveň si nejsem jistý, zda je potřeba tomu čelit. Možná je to proces, který se zastaví a nebude pokračovat. Jak už jsem zmínil, naši pacienti vypadají spíš lépe teď než dříve, takže úbytek svalů a kostí nenarušuje vzhled. Je ale důležité přijít na to, proč se tyto změny dějí; častokrát se takto náhodná věc spojí s něčím v celkovém důsledku daleko důležitějším. Obecně ve výzkumu jsou právě takové nečekané objevy těmi nejdůležitějšími a nejzajímavějšími.
Při transplantaci se spojují buňky příjemce a dárce. Před časem jste říkal, že budete tento jev – chimérismus – zkoumat. Co zajímavého na tomto poli se ukazuje?
Jde o poměrně složitý proces a stále jej studujeme. Ukazuje se, že je velice těžké správně identifikovat a detekovat jednotlivé buňky, určit, jakou mají funkci, co dělají na konkrétním v místě, kde jsou přítomny. Pracujeme s kolegy na technologiích, které nám k tomu pomohou, ale jsou velice drahé. Takže tento projekt je ve fázi přípravy a podávání žádostí o granty, ale pokračujeme. Předběžné výsledky zcela jistě potvrzují, že tkáně příjemce a dárce se spolu v různých oblastech míchají a k chimérismu opravdu dochází.
Co z toho vyplývá?
Nevíme jistě, zda chimérismus tkání je výrazem jejich lepší sounáležitosti, nebo známka chronické rejekce. Paradoxně jsme objevili, že během brzkých fázi odmítnutí se aktivují imunitní buňky dárcovského obličeje; čekali jsme spíše reakci příjemce proti dárci. Takže je to všechno zatím velká záhada.
Přetrvává v pacientech stále ta velká vděčnost, se kterou získali nový obličej?
Nesmírná. Náš první pacient byl schopen se zúčastnit promoce své dcery, posléze i její svatby, vedl ji k oltáři. Náš druhý pacient se po transplantaci oženil. Myslím, že před nebo bez transplantace by podobné společenské události byly pro ně těžko myslitelné.
MUDr. Bohdan Pomahač
MUDr. Bohdan Pomahač (*1971)
Narodil se v Ostravě. Vystudoval Lékařskou fakultu Univerzity Palackého v Olomouci. Během studií absolvoval v roce 1992 návštěvu na Harvard Medical School v Bostonu.
V roce  1996 odešel do USA, od té doby působí v bostonské nemocnici Brigham and Women’s Hospital, od roku 1998 zde působí jako chirurg, od roku 2004 vede oddělení plastické, úrazové a popáleninové chirurgie.
Ničivé požáry sužují Indonésii už několik měsíců. Jde o největší ekologickou katastrofu století. Svědectví o ní teď přinesl do Česka Rudianto Sembiring, Indonésan z kmene Batak Karo.
I když se v médiích o problému katastrofálních požárů v Indonésii téměř nemluví, podle odborníků jde o největší ekologickou pohromu tohoto století.
Požáry zuří v délce asi pěti tisíc kilometrů na více než dvou milionech hektarů deštného pralesa. Svým rozsahem nemají v moderní historii lidstva obdoby. Nejvíce zasaženými indonéskými ostrovy jsou Sumatra a Borneo, kde se nachází desetina plochy všech světových pralesů. Ty navíc vynikají svou unikátní druhovou pestrostí – jsou domovem přibližně dvanácti procent všech známých savců (mezi ně patří orangutani, sloni, tapíři, tygři, nosorožci či levhart obláčkový), šestnácti procent plazů a obojživelníků, sedmnácti procent ptáků a čtvrtiny druhů ryb.
„Mnoho z těchto zvířat nyní umírá na následky kouře z požárů, nebo prchají ze svého zničeného prostředí a uchylují se do nezalesněných oblastí. Především ohroženým orangutanům zde hrozí smrt hladem, nebo je zabíjejí lidé, kteří si před nimi chrání své plantáže,“ dodává Rudianto Sembiring.
Rudianto Sembiring, indonéský ochranář přírody, spolupracuje s libereckou zoologickou zahradou již od roku 2011, kdy česká zoo s jeho neziskovou organizací ISCP (Indonesian Species Conservation Program) působící v severní oblasti ostrova Sumatra začala aktivně chránit ohrožený endemický druh ptáka – sojkovce dvoubarvého. Od těch časů se záchranný program rozšířil na další zástupce indonéské fauny – například loskutáka niaského, outloně váhavého či luskouna.
Přestože loskuták niaský byl světovými ornitology považován za v přírodě vyhubeného, v létě tohoto roku se členům organizace ISCP podařilo objevit a vyfotografovat dva divoké jedince v pralese na ostrově Nias. Hlavní příčinou toho, proč tento nádherný černý pták se žlutočerveným zdobením zmizel z přírody, byla jeho schopnost krásně zpívat a napodobovat lidskou řeč. Toto nadání z něj učinilo velmi rozšířeného obyvatele klecí v domácnostech indonéských obyvatel. Mnoho z nich naučilo loskutáka dokonce i zpívat indonéskou hymnu, o čemž se terénní pracovníci několikrát přesvědčili na vlastní oči a uši.
Nyní jsou ale ohroženi všichni obyvatelé pralesů. Ty tu existují více než 130 miliónů let a jen kvůli lidské činnosti se jejich rozloha každým rokem a každým dnem rapidně zmenšuje. Pokud se přístup lidí nezmění, může z Bornea podle odborníků zmizet do roku 2020 až 98 procent všech pralesů.
Hlavní podíl na děsivém úbytku tropických lesů má enormní růst produkce palmového oleje. Ten je získáván z plodů palmy olejné. Právě plantáže této palmy nahrazují v Indonésii původní primární i sekundární prales. Je nutné připomenout, že největší poptávka po palmovém oleji a jeho derivátech přichází už léta z USA a Evropy. Vzhledem k poměrně nízké ceně této komodity ji výrobci rádi využívají­ a my ji denně nacházíme v obrovském množství zboží, které kupujeme – počínaje sladkostmi přes trvanlivé potraviny až po kosmetiku.
Požáry mají obrovský dopad nejen na místní unikátní faunu a flóru, ale především na samotné Indonésany a obyvatele přilehlých asijských států, jako je Malajsie a Singapur. Ničivý oheň se šíří především pod povrchem země. Hořící podzemní rašelina vytváří třikrát více kouře na jeden kilogram spálené hmoty než běžný lesní požár. Podle R. Sembiringa vypuklo čtyřicet procent letošních požárů v Indonésii právě na těchto rašeliništích, i proto jsou zodpovědné za více než šedesát procent emisí skleníkových plynů této země. Denní emise prý předčily dokonce i množství emisí produkovaných ve Spojených státech (15,95 milionů tun CO2 za den), přestože je americká ekonomika dvacetkrát objemnější než ta indonéská.
Trojice vědců, z jejichž spolupráce se zrodily světově úspěšné léky proti AIDS, žloutence a další antivirotika, se opět setkala. Bohužel, Antonín Holý již jen „v zastoupení“. Kolegové Eric de Clerq z univerzity v Lovani a John C. Martin z farmaceutické firmy Gilead Sciences včera slavnostně odhalili bustu profesora Holého v budově Ústavu organické chemie a biochemie v pražských Dejvicích, kde profesor Holý po padesát let pracoval a kde „uvařil“ sloučeniny, jež dnes pomáhají milionům nemocných.
Historická budova na Flemingově náměstí z roku 1929, v níž vědci sídlí od roku 1951 a kde byla busta Antonína Holého odhalena, prošla rekonstrukcí za miliardu. Tu ústav získal z licenčních poplatků, plynoucích právě z objevů profesora Holého.
„S Tonym a Erikem (Antonín Holý a Eric de Clerque, pozn. aut.) jsme začali spolupracovat již v roce 1986,“ vzpomínal v Praze John C. Martin, nyní výkonný ředitel úspěšné a bohaté farmaceutické firmy Gilead Sciences.
„Holého“ léky již zachránily přes deset milionů nemocných s AIDS či žloutenkou typu B a pro Ústav organické chemie a biochemie AV ČR z nich plynou nemalé peníze, přes sto milionů dolarů ročně.
V roce 2017 však platnost patentů Antonína Holého skončí a s nimi i příjmy z prodeje léků. Co bude dál? Skončí i spolupráce s farmaceutickou firmou? Co se dnes rodí pod střechou ústavu? A je „fenomén Holý“ opakovatelný? Na to jsme se ptali ředitele ústavu Zdeňka Hostomského a dalších předních předních vědců z UOCHB Jana Konvalinky a Michala Hocka.
Může se „fenomén Holý“ opakovat?
Jan Konvalinka: Čapek napsal, že nelze nahradit muže na svém místě: může jen přijít jiný muž a vytvořit si jiné místo. „Fenomén Holý“, objev léku proti smrtelné epidemii, který zachraňuje miliony lidských životů, je opravdu zcela výjimečný i v evropském měřítku a nejspíš se úplně zopakovat nepodaří. Mohou se ale povést jiné, podobně skvělé věci.
Zdeněk Hostomský: Pravděpodobnost tak velkého úspěchu, jakého dosáhl profesor Holý, je opravdu relativně malá, ale naší snahou je vytvořit podmínky pro vznik dalších výsledků, které by v konečném důsledku pomáhaly zlepšit lidský život.
K tomu je zapotřebí rozvíjet originální a velmi kompetitivní základní výzkum a být připraven včas rozpoznat a potom dále rozvíjet výsledky s šancí na komerční uplatnění. Na to dbáme, pro tyto účely je na ústavu vybudován profesionální systém technologického transferu, zároveň rozvíjíme více než deset projektů s potenciálem využití výsledků základního výzkumu v praxi.
Co zajímavého se tedy dnes v ústavu rodí?
Jan Konvalinka: Je toho hodně. Tým Pavla Jungwirtha dělá špičkové věci v oblasti teoretického výzkumu biologických membrán; Petr Cígler připravuje nanodiamanty pro diagnostiku nebo terapii nádorů (a přitom skládá zajímavou vážnou hudbu); Michal Hocek se svým týmem připravuje chemické značky pro značení a studium DNA, Edward Curtis  zase molekuly RNA, které by mohly sloužit jako inhibitory enzymů; Jiří Jiráček  má se svými spolupracovníky velmi zajímavé analogy insulinu s vysokou aktivitou, a tak dále a tak dále….
Michal Hocek: V ústavu se unikátně kombinuje základní a aplikovaný výzkum na pomezí chemie a biologie s velkým potenciálem vývoje léčiv pro mnoho aktuálních oblasti současné medicíny – kromě „tradičních“ oblasti typu protivirových a protinádorových látek jsou nyní v nadějných fázích i látky třeba proti cukrovce, obezitě nebo různým parazitickým onemocněním.
Bude pokračovat spolupráce s Gilead Sciences i po vypršení patentu? Objevují se i jiné firmy?
Jan Konvalinka: Začátkem listopadu Federální ústav pro léčiva (FDA) schválil derivát tenofoviru (látky objevené týmem profesora. Holého), který má některé výhodné vlastnosti, zejména nižší toxicitu pro pacienty, a i na tuto látku se vztahuje licenční smlouva. Takže to vypadá, že i po vypršení původních Holého patentů budou určité příjmy z prodeje léků proti HIV pokračovat. Oddělení pro přenos výsledků do praxe sleduje několik velmi zajímavých projektů, které slibují možné aplikace, ale o těchto věcech se zatím nedá mluvit.
Zdeněk Hostomský: V rámci spolupráce s Gilead Sciences Research Centre Prague spolecnost Gilead věnuje ústavu ročně 1,1 mil USD a společně provádíme základní výzkum v několika oblastech. Kromě toho běží projekty na výzkum látek, určených k léčbě zánětlivých onemocnění, neuroprotekci a léčbě diabetu. Postupně tyto projekty nabídneme komerčním partnerům. Se společností Gilead jsme provedli společný výzkum jedné látky určené k léčbě HIV, který byl úspěšně završen společným patentem a podpisem licenční smlouvy na využití naší části patentu, nyní je projekt v rukou Gilead, který jej dále rozviji.
Kromě toho jsme navázali spolupráci s přední americkou univerzitou John Hopkins University v Baltimoru směřující do různých oblastí terapie.
Čím přispívá vaše laboratoř? Jaká je naděje, ž se vaše výsledky dostanou do praxe stejně jako látky Holého?
Jan Konvalinka: V posledních měsících jsme patentovali dva nápady, které se podle mne dostanou do praxe takřka určitě: jednak jsme  vymysleli novou metodu pro určování koncentrace enzymů a hledání jejich inhibitorů (tady už k praktické aplikaci došlo, licenční smlouvu jsme uzavřeli s již zmíněnou Johns Hopkins University), jednak máme ve spolupráci s kolegy z Ústavu makromolekulární chemie velmi zajímavé polymery, které používáme jako umělé protilátky v celé řadě aplikací. Uvidíme, jak daleko se dostaneme.
Michal Hocek: V mé skupině máme několik komplementárních projektů zahrnující vývoj protinádorových látek i chemickou biologii nukleových kyselin s potenciálními aplikacemi v diagnostice nebo v regulaci genové exprese.
Ústav organické chemie a biochemie byl výjimečný vlastně od počátku své existence, čím? A je i nadále?
Jan Konvalinka: Ústav, jak jsem ho poznal začátkem 80. let jako student, si v sobě stále zachovával zakladatelský étos ze šedesátých let. Pořád tam zbývalo dost z atmosféry špičkového vědeckého ústavu, byla tam řada vynikajících vědců a hlavně, přes bolševickou mizérii a průměrnost všude kolem, tam bylo jasné vědomí určité výlučnosti. Nikdo nepochyboval o tom, že ÚOCHB je nejlepší chemický ústav široko daleko (ať už právem, nebo ne) a všichni jsme si považovali za čest v něm pracovat.
Navíc, už od 60. let  měl u nás výjimečnou tradici dotahování vědeckých objevů do klinické praxe. Ještě před nukleotidy prof. Holého to byly peptidové hormony (deriváty oxytocinu a vasopresinu), které v licenci vyráběla a dodnes vyrábí švédská firma Ferring a které přinášely ústavu milionové příjmy. Myšlenka, že vědecké objevy lze aplikovat a mohou přinášet praktické výsledky, a dokonce i léčit lidi a přinášet zisk, tam byla vždycky živá.
V současnosti je ÚOCHB výjimečný ve velmi podobném duchu:  na ústavu existuje  v českém prostředí mimořádně přísný systém evaluací, vedoucí skupin se vybírají v otevřených mezinárodních konkursech, je zde  profesionální oddělení pro přenos výsledků do praxe a tak dále. Nejdůležitější je ale podle mne pozitivní atmosféra a sebevědomí, které je tady cítit ve vzduchu a které v jiných českých vědeckých ústavech často chybí.
Michal Hocek: Výjimečnost ÚOCHB je hlavně v politice investování do budoucí generace vědeckých osobnosti a politiky otevřených konkurzů na nové juniorské vedoucí a jejich evaluace. Jako jedna z mála institucí v ČR aplikuje politiku „tenure track“, kdy na základě otevřených mezinárodních konkurzů jsou vybírání nadějní talentovaní mladí vědci, kteří dostanou absolutní volnost na pět let, ale poté následuje přísná evaluace a jen třetina může být povýšena do statusu seniorských skupin. I standardní seniorské skupiny jsou každých pět let přísně hodnoceny a neproduktivní týmy jsou rozpouštěny a nahrazovány úspěšnými juniorskými skupinami. Tato politika je již aplikována deset let a přináší ovoce v nové generaci excelentních mladých skupin, z nichž jedna – skupina dr. Milana Vrábela – čerstvě získala ERC Starting grant.
Zdeněk Hostomský: Pro další rozvoj ústavu jsme definovali tři strategické oblasti: První je maximální kvalita badatelského výzkumu založená na originálních myšlenkách vědeckých osobností, čemuž jsme přizpůsobili jak systém přijímaní nových vedoucích skupin, tak jejich hodnocení, po pěti letech s pomocí mezinárodního poradního sboru, druhá je zvyšování mezinárodního prostředí ústavu, které usnadní práci vědcům ze zahraničí  a třetí – zlepšování podmínek pro studenty a otevření se studentům ze zahraničí.
Jak důležité je tedy pro vědecký ústav „mít svého Holého“ a svou „Gilead Sciences“?
Michal Hocek: Příklad profesora Holého je důležitý zejména v propojení excelentního základního výzkumu s praktickými aplikacemi v terapii virových onemocnění. Peníze získané za licence potom umožnily zásadní posun v přístrojovém vybavení a ambiciózní politice otevřených konkurzů a evaluaci. Nastartovaná spolupráce s firmou Gilead Sciences měla zásadní význam pro rozvoj interdisciplinární spolupráce v oblastech medicinální a bioorganické chemie propojené s teoretickou chemií a molekulární biologií.
Gilead již po deset let velkoryse sponzoruje excelentní základní výzkum v těchto oblastech, což je naprosto výjimečný příklad pro financování základního výzkumu že soukromých zdrojů. Kéž by to bylo následováno i tuzemskými firmami, které bohužel spíše tunelují veřejné prostředky na výzkum, než aby do systému přispívaly!
Odhalení busty Antonína Holého byl přítomen i John Martin z Gilead Sciences. Jaký je jeho vzkaz?
Jan Konvalinka: Přednáška Johna Martina byla především historickým shrnutím fascinujícího vývoje, ke kterému za posledních třicet let v medicinální chemii virostatik došlo, a navíc osobní a trochu dojemnou vzpomínka na pana profesora Holého a jeho příspěvek k tomuto úspěchu.  Za tu dobu se podařilo udělat ze smrtelné hrozby HIV chronickou nemoc, objevit účinnou látku pomáhající zvládat epidemie chřipky a podařilo se najít lék na virovou hepatitidu typu C. Navíc náš bývalý spolupracovník z ÚOCHB, nyní viceprezident firmy a skvělý vědec Tomáš Cihlář oznámil velmi zajímavé předběžné výsledky, které získali při vývoji léku proti viru Ebola. V posledních týdnech se dokonce podařilo vyléčit první pacienty. To je spousta skvělých zpráv.
Měsíc se nesměle schovával nejen do stínu Země, ale také za závoj mraků. Fotografická vzpomínka na zatmění za úplňku v noci z 27. na 28. září 2015. Světlo, stíny a barvy při zatmění vyprávějí celou řadu zajímavých příběhů.
Měsíc se zdá být v úplňku hned na prvním z detailních snímků (viz níže). Kromě měsíčních moří je na něm dobře vidět tmavá kruhová struktura obklopená světlými paprsky sahajícími z jižní až na severní polokouli Měsíce. Jde o kráter Tycho, pojmenovaný podle Tychona Brahe, slavného astronoma, který působil na dvoře císaře Rudolfa II. v Praze. Kráter o průměru 86 km vznikl dopadem tělesa řádově kilometrových rozměrů před více než 100 miliony let. Na nedaleké Zemi zbývalo do velkého vymírání na konci druhohor, na němž se zřejmě podílela podobná událost, ještě nějakých 40 milionů roků. Přesto patří Tycho mezi nejmladší krátery a díky kontrastnímu zbarvení a paprskům je viditelný i za úplňku.
Jenže úplněk na té fotografii už není obyčejným úplňkem. A nejde právě o to, že byl Měsíc v tu chvíli nejblíže Zemi a měsíční disk byl na obloze neobvykle velký. Za normálních okolností by to také znamenalo úplněk mimořádně jasný. Při pozorném pohledu však zjistíme, že část Měsíce už je poněkud tmavší. V této době probíhalo polostínové zatmění, které při pohledu očima nezkušený pozorovatel snadno přehlédne, ale fotografie je objektivně zaznamená. Během polostínové fáze by člověk stojící na Měsíci viděl částečné zatmění Slunce. A jak Země postupně zakrývá sluneční kotouč, osvětlení měsíční krajiny slábne – něco podobného jsme zažili letos v březnu při zatmění Slunce u nás na Zemi.
Na druhém snímku už je část Měsíce zanořená do zemského stínu. Traduje se, že ze zakřivení stínu určil ve třetím století před naším letopočtem Aristarchos ze Samu poměr velikostí Země a Měsíce. Skutečnost je ovšem složitější. Z Aristarchova spisu „O velikosti a vzdálenosti Slunce a Měsíce“ vyplývá, že neměřil zakřivení stínu, ale z doby trvání zatmění odhadoval velikost zemského stínu, včetně jeho délky. Využitím podobnosti trojúhelníků pak dospěl k závěru, že Země je téměř třikrát větší než Měsíc.
S postupujícím částečným zatměním pak zastíněná strana Měsíce viditelně rudne. To, že Měsíc ani při úplném zatmění nezmizí z oblohy docela, je způsobeno tím, že část slunečního světla se při průchodu zemskou atmosférou lomí do nitra stínu. Barva stínu však není dána lomem, nýbrž rozptylem slunečního světla. Na povrchu Měsíce, který je ve stínu, totiž právě probíhá úplné zatmění Slunce způsobené samozřejmě Zemí. Ta je na měsíční obloze mnohem větší než Slunce, takže je zakrývá s velkou rezervou, ale temný disk Země v novu je při pohledu z Měsíce lemován oranžovým až rudým pruhem zářícího vzduchu.  Protože se v naší atmosféře rozptyluje především modrá barva (proto je obloha modrá), pokračuje do stínu světlo zbavené modré složky a převládá tam červená. Je to vlastně barva červánků.
Když se Měsíc schoval za řídké mraky, objevily se další barvy. Na první pohled to vypadá jako duha, ale pozornější divák si všimne, že ta duha není kompletní. Ona to vůbec není duha. Ta se totiž tvoří na kapičkách vody. V tomto případě se jedná o halový jev, který vzniká na šestibokých ledových krystalcích. Měsíční halo můžeme samozřejmě pozorovat i v době, kdy není zrovna zatmění. Na druhou stranu, ne všichni pozorovatelé halo během zatmění viděli. Záleží na lokálních meteorologických podmínkách.
Poslední fotografie si nezadá s krajinami nizozemských „malých mistrů“ 16. až 18. století. Nechybí rozvětvený mohutný strom, selská architektura, ani stafáž v popředí a propracovaná obloha s plujícími mraky. Nejzářivějším objektem na scéně je ovšem jakási lampa produkující spíš světelné znečištění než užitečné světlo. Od umělého osvětlení jsou žlutě „zašpiněny“ i mraky nad obzorem. Většinu lidí překvapí, jak je Měsíc ztrácející se v oblacích malý. Fotografie nelže – to naopak my, když se díváme na Měsíc, míváme velké oči. Všimněme si také toho, že mraky nízko nad obzorem v okolí Měsíce se zdají být téměř nepohyblivé, zatímco ty, jež vidíme vysoko na obloze, jsou zřetelně rozmazány rychlým pohybem. Může za to perspektiva – oblaka nad horizontem jsou od nás daleko a jejich zpomalení je jen zdánlivé.
Tento obraz nám také připomíná nezměrnou hloubku prostoru a času. V mezerách mezi mraky díky zeslabení Měsíce zatměním a navzdory světelnému znečištění září také hvězdy. Jedna z nich, obklopená protáhlými mlhavými „křídly“, jež by se, nebýt mírně odlišné barvy, dala považovat za další z mraků, je od nás nesmírně daleko. Ve skutečnosti to není hvězda, ale celý hvězdný ostrov – galaxie v Andromedě. Světlo od ní putovalo k citlivému čipu 2,5 milionu roků, zatímco světlo od mimořádně blízkého Měsíce to stihlo jen za něco málo přes jednu sekundu.
Ať se hnete kamkoli, nikdy a nikde nejste sami. Pořád je s vámi nějakých sto bilionů společníků. Buďte za ně vděčni. Nebýt jich, nepřežili byste.
Na povrchu lidského těla a v jeho útrobách žije asi desetkrát více bakterií, prvoků, kvasinek a dalších mikroskopických organismů, než kolik je našich vlastních buněk. Většina z nich obývá střeva, ale pořádná tlačenice je i na kůži, v ústech, v průduškách nebo v pohlavních orgánech.
Bakterie na nás a v nás mají k dispozici analogie pouští i pralesů, velehor i temných tůněk bez kyslíku. Chcete-li pro vědu objevit nový organismus, vykašlete se na výpravu do papuánské džungle. Prozkoumejte vlastní kůži. Jeden výzkumný tým nedávno studoval pupíky šedesáti dobrovolníků a objevil v nich 2368 druhů bakterií, z nichž 1458 bylo zcela neznámých.
Většina bakterií nám neškodí, mnohé jsou naopak prospěšné. Pomáhají s trávením potravy, produkují vitaminy, posilují imunitní systém a chrání nás před agresivními nájezdníky. Japonci například dovedou trávit řasy, do nichž se balí suši, jen díky střevní bakterii, kterou Evropané postrádají. (Aby vám to nebylo líto, vězte, že značná část Japonců má naopak problémy s odbouráváním alkoholu, ale to je jiný, biochemicko-genetický příběh.)
Většinu lidských bakterií nelze pěstovat v laboratoři, proto dlouho unikaly pozornosti. Změnu přinesla až možnost přečíst a roztřídit obrovské množství DNA v odebraných vzorcích. Zatímco člověk si vystačí jen asi s 22 tisíci genů, těch bakteriálních máme v těle několik milionů. A protože každý z nich představuje návod na nějaký biologický proces, není divu, že bakterie jsou pro fungování našeho organismu zásadní.
„Geny našich bakterií se podílejí na tom, co dělá člověka člověkem,“ říká Peter Turnbaugh z Harvardu, jedna z klíčových postav amerického projektu Human microbiome. Stál téměř 200 milionů dolarů a vědci díky němu získali tisíce vzorků z těl 242 dobrovolníků. Podobný evropský projekt MetaHIT se zaměřil pouze na střevní bakterie.
Přibývá důkazů, že „hodné“ bakterie nám pomáhají vzdorovat například obezitě, cukrovce nebo některým typům rakoviny. Lze očekávat, že v budoucnu se budou lékaři stále častěji věnovat péči o tyto naše mikroskopické souputníky. Už nyní se některá střevní onemocnění s úspěchem léčí metodou, která vypadá poněkud nechutně: transplantací stolice od zdravého dárce. Je to radikálnější (a účinnější) verze posilování přirozené střevní mikroflóry probiotickými jogurty a nápoji.
Ale nejde jen o nemoci trávicí soustavy. Řada výzkumů ukazuje, že bakterie ve střevech mají vliv i na fungování mozku. Ovlivňují učení, paměť, prožívání emocí nebo sklony k depresím. Antidepresiva by tak v budoucnu mohla doplnit i dávka pečlivě vybraných bakterií.
Dítě se během porodu setkává s „hodnými“ bakteriemi z matčiny pochvy, které slouží jako první kolonizátoři střev. Ale stále více dětí, u nás asi čtvrtina, přichází na svět císařským řezem. Prvními osadníky jsou v takovém případě bakterie z kůže a střevní mikroflóra se vyvíjí odlišně. Vyšší výskyt alergií, astmatu a nejrůznějších infekcí může být ovlivněn právě touto skutečností. Kdo ví, třeba jednou budou novorozenci po císařském řezu uměle vyzbrojováni těmi správnými druhy.
Vyspělé země nadužívají antibiotika. U nás je jich zbytečně předepsána asi třetina, a to na tom nejsme zdaleka nejhůř. Kromě patogenů přitom zabíjejí i mírumilovné obyvatele našich těl. Možné důsledky zatím spíše jen tušíme.
„Zastavme zabíjení užitečných bakterií,“ nabádal před časem v komentáři časopisu Nature mikrobiolog Martin Blaser z Newyorské univerzity k šetrnějšímu zacházení s antibiotiky. Se svým týmem zkoumá druh Helicobacter pylori, obývající lidské žaludky. Ten nemá příliš dobrou pověst, protože se podílí na vzniku žaludečních vředů. Ale Blaser upozorňuje, že jeho role není jen negativní. Lidé, kteří ho v žaludku nemají, čelí vyššímu riziku astmatu, alergií, zánětů střev, cukrovky, a dokonce i rakoviny jícnu. Před sto lety tato bakterie obývala žaludek osmi z deseti Evropanů, nyní je přičiněním antibiotik vzácná.
Stejnou bakterii mimochodem využívají antropologové ke zjišťování, kdy a kudy člověk ze své africké kolébky kolonizoval zbytek světa. Rychle mutuje, takže porovnáním rozdílů mezi bakteriemi v žaludcích lidí obývajících různé oblasti lze zmapovat i nedávný vývoj, který se v lidských genech ještě nestačil projevit. Podařilo se tak například vysledovat cestu, kterou se lidé před pěti tisíci lety vydali z Tchaj-wanu na jihovýchod a postupně osídlili Filipíny, Polynésii, Nový Zéland a další části Tichomoří. Kromě péče o naše zdraví tedy bakterie slouží i jako kronikáři lidských dějin.
Strach z přistěhovalců panuje kolem nás. Proč se tolik bojíme, je naše úzkost racionální? Jak to vidí Vladislav Šolc, jako psycholog a psychoterapeut, jako člověk žijící v tavícím kotli Spojených států?
Změna přináší něco nového, dosud neznámého a s novým vzniká úzkostná reakce. Vlna uprchlíků navíc přišla velmi rychle, v médiích se vykresluje apokalypticky…Pokud jsou změny pomalé, jako když přicházeli do Česka Vietnamci, lidé mají čas si zvykat. Do Spojených států proudí na milion imigrantů ročně, ale je to běžný jev a žádnou hysterii to rozhodně nevyvolává.
Asi je také důležité, jak se k fenoménu uprchlíků postaví politici.
To jistě. U nás nyní Donald Trump staví svou politiku na xenofobii, vyvolává strach, že přijdou Mexičané, seberou „nám“ práci a budou páchat kriminální činy, což samozřejmě není pravda, ale u mnohých to hned zafungovalo a strach vyvolalo. Jistě, s přílivem cizinců mohou přijít i nebezpeční islámští fundamentalisté nebo radikálové. Ale toto riziko je přítomno stále, i bez imigrantů. Vzpomeňme na atentát čečenského radikála Dzochara Carnajeva při bostonském maratonu. Ano, i takoví lidé se sem mohou dostat, ale já se domnívám, že ten nynější strach je spíš psychologický problém, lidé si zpravidla představují větší nebezpečí, než reálně existuje.
Amerika na imigraci vyrostla, Evropa je konzervativnější a Češi už vůbec nebyli dlouhá léta zvyklí žít vedle cizinců. Ale kde je zdroj tak silné nenávisti, silných slov? U politiků, ale i „obyčejných “ lidí?
I v jiných postkomunistických zemích je to podobné, v Maďarsku či na Slovensku je to ještě horší. Komunismus byl založený na paranoii, strachu, neustále do nás vtloukali: zlý imperialista, nepřítel, ve škole jsme chodili kolem fotografií atomových hřibů, pak vodíkových bomb. Vzdali jsme se vlastní odvahy a vůle pracovat a zlepšovat se. Někdo nám diktoval a my jsme pochodovali jako stáda ovcí, naše štěstí bylo založeno na všem, jen ne na aktivním životě, tedy víře, že jsme sami svého štěstí tvůrci. Důvodem nedůvěry je zřejmě i fakt, že náš ideál, že všechno je pro všechny totálně selhal. Své duchovní kořeny znovuobjevujeme až teď, protože po válce přišlo jen období kolektivního oblbování…Komunismus v nás zanechal hluboké rány, trauma z izolace, strach. Pak přišla revoluce a lidé postupně začali cítit rozčarovaní z toho, že se změny k lepšímu nedějí tak rychle, jak by chtěli, že za ně nikdo jejich problémy nevyřeší. A tak mají potřebu hledat viníka stavu, v jakém se nacházejí. Ne v sobě, venku. Prezident Zeman je tohoto procesu ztělesněním a odrazem zároveň. Se svými zastaralými názory, strachem z nového. Nepochopil a neadaptoval se na nový svět, proto se přiklání k tomu, co zažil ve svých nejlepších letech, tedy k důvěrně známým sovětským „hodnotám.“
Za nenávistnou reakcí na přistěhovaleckou krizi tedy stojí strach a komplexy?
Ano, „musíme se bránit, nesmíme je sem pustit,“ šeptá nám strach. Přitom národy se přemisťovaly a stěhují, to je historický proces, který se děje vlastně pořád. Není to tak dávno, co i my jsme utíkali. Před komunismem, před vojnou, do jiných zemí, za lepším životem.
My jsme se ale chtěli na Západě co nejdříve zapojit a žít jako ostatní. Mexičané přicházejí za prací, se stejným náboženstvím a vnímáním světa. Existují obavy, že dnešní uprchlíci to mají jinak, že budou požadovat, aby se hostitelská země přizpůsobila jim.
Bojíme se tmy a z dobrého důvodu, může tam číhat nebezpečí. Tyhle instinkty strachu před neznámým, které probouzejí pračlověka v nás, jsou často oprávněné. Je otázka, jak se k tomu postavíme, jak budeme řešit rozdílnosti příchozích. Ale nejsem odborník na toto téma, mohu přispět jen názorem psychologa. Odehrává se kolem nás proces, který nám přináší nové skutečnosti a pro naši psychiku a duši je zdravé se mu otevřít. Otevřít srdce i vědomí, aktivně hledat řešení, až dojdeme uspokojivého stavu. Evropu to, co se odehrává, rozhodně změní. Otázka je, jak, co se s ní stane. Máme nějakou představu o tom, jak má Evropa vypadat, na druhou stranu před třiceti lety byla jiná a za sto let bude zase úplně jiná. A zda bude ta změna správným směrem, záleží na stavu našeho vědomí.
Ale i jednání. Evropa, svět prožívá krizi. Jak se v ní chovat?
Každou krizi, i manželskou, lze ustát, pokud jsou si jí partneři vědomi a pokud jsou ochotni opatrovat hodnoty toho manželství. Máme i evropské hodnoty, které si chceme uchránit? Pak musíme nastavit potřebné zákony a budeme muset být i tvrdí. Pokud někdo bude netolerantní, nebude respektovat pravidla, nedospěl do demokratické úrovně. Znovu se vrátím do USA, tam se střetávají kultury z celého světa, ale stejné zákony platí stejně pro každého. Ať je bílý, černý, Arab nebo Žid. Stát si musí chránit své hodnoty. Evropa si je asi dosud chránila málo.
Fundamentalismu se bojíme my, ale i uprchlíci, právě ten je vyhání z domovů. Proč se právě dnes radikální islám tak rozmáhá?
Fundamentalismus kvete v zemích, kde neexistuje dobrý přístup ke vzdělání, kde panuje ekonomická chudoba, náboženská izolovanost a neproběhla sekularizace ve smyslu oddělení kompetencí náboženství a státu. Lidé se dostávají na dno pyramidy potřeb, a tak začínají hledat nějaký ráj na zemi. Někdo utíká, někdo se oddá líbivým ideologiím. Karen Armstrongová, která fundamentalismus studuje, soudí, že jedna z jeho příčin je konfrontace s novým. V Afghánistánu žili po tisíciletí nezměněným způsobem života, alespoň co se týče náboženství, tradic a tak dále… Svět se globalizuje, přicházejí nové informace, trendy, ženy v arabském světě se začínají emancipovat a chtějí svobodu, studovat, řídit auto. Fundamentalismus je reakce strachu z neznáma, protipól, kompenzační tlak. Fundamentalisté se snaží zachránit to, v co věří, že je nejvyšší hodnota. Náboženství, tradice, způsob myšlení.
Pokud vidí zblízka západní způsob života, možná oprávněně se chtějí uchránit konzumu, otevřenému sexu…Tradiční fungující pomáhající rodina opravdu hodnotou je.
Vývoj ale nelze zastavit. Ve Státech žijí izolované komunity amišů, mormonů, svědci Jehovovi a další sekty starým způsobem života, no neberme jim to. Ale Islámský stát chce vrátit svět do 7. století a jeho zastánci předpokládají, že dojde k Armagedonu, kterým se završí proroctví, že správní věřící dosáhnou duchovního vysvobození. A přivolávají to výboji, násilím, agresí.
Říkáte, že vývoj nejde zastavit. Ale jakým směrem? Nastolí se moderní společnost i v islámském světě, nebo naopak „barbaři“ rozvrátí „říši dekadence“?
Před dvěma roky jsem byl v Malajsii, žijí tam křesťané, buddhisté, hinduisté a muslimové, mají vedle sebe postavené chrámy, stánky, ve kterých prodávají, na pláži vidíte vedle sebe Indku v sárí, Arabku v oděvu od hlavy po paty a buddhistku v bikinách, tolerují se a dokážou spolu žít. Tohle je náš způsob života, tohle zase váš. Vy nenutíte nás konvertovat, my vás. Tohle jednou převládne. Ne stínání hlav těm, kteří jsou jiní, jak to dělá ISIS.
Jste, jak vidím, optimista.
Psychickým nastavením i principem mé profese jsem. Když člověk pracuje s lidskostí, zjistí, že ten společný jmenovatel, duše, psychika je u všech lidí stejná. Ať je to černoch, Arab, Čech, Slovák, Žid, Polák, Filipínec nebo Číňan, všichni jsme jeden lidský druh, obdařený schopností vědomí. Máme stejné problémy, milujeme své děti, chceme, aby získali vzdělání, máme potřebu pohostit návštěvu odjinud, toužíme po lásce. Problémy vznikají až na úrovni kulturních komplexů. Proto musíme stavět na tom, že jsme jeden člověk. Nejsem naivní, vím, co dokáží provádět lidi, byť vzdělaní. Nevědomé temné síly se mohou projevit v komkoli, když pro zlo nastanou vhodné podmínky. Příklad druhé světové války je ještě živý. A Philip Zimbardo to ve své knize Luciferův efekt popisuje výstižně: Lidé se i dnes snadno dostanou do stavu slepé poslušnosti a brutality.
Což se zřejmě právě v Islámském státě děje.
Na druhou stranu, ve Spojených státech žije pět nebo šest milionů muslimů a jsou tu spokojení, mají svobodu vyznání, integrovali se, přestože se jejich starý islámský svět nesekularizoval, žije dál ve středověku, myšlenka demokracie je mu cizí a snaží se zničit, potlačit druhý pól života. Ale každý člověk má v sobě přirozenou touhu po normalitě. Nechceme žít v bolesti, z utrpení se snažíme vymanit. A to platí i pro členy ISIS. Nechtějí být objektem své ideologie, pouze nástrojem. Tužby mají stejné jako my. Fundamentalismus je, jak říká Roderick Main, nevědomou reakcí. Jeho zastánci nejsou schopni udržet obraz paradoxního boha sami v sobě. Potlačují sekularitu, smrtelnost, polaritu názorů, ale ve skutečnosti po nich sami touží. Tak funguje neúprosně psychologické pravidlo: protože propadli ideálu, sami se bezděčně stávají temnotou. Teroristé z 11. září, vůdci fundamentalistů, Bin Ládin, ti všichni kázali čistotu a svatost, ale sami pili alkohol, vyznávali pornografii. Fundamentalisty lákají zážitky z toho opačného, tedy našeho západního světa.
Co rozhodne, zda se člověk nechá ovládnout zlem, nebo zda převládne lidskost?
Světlo a tma kráčejí ruku v ruce. Jak řekl jeden indiánský šaman, máme v sobě dva vlky, jednoho dobrého a jednoho zlého, záleží na tom, kterého živíme. Když budeme živit tmu, bude se zvětšovat a zapomeneme na světlo. My si musíme temnotu v nás uvědomit a nepotlačovat ji. Neustále si být vědomi, čeho jsme schopni. Ne říkat o jiných: oni jsou ti zlí, oni jsou špatní, ale spíš vidět to zlo v nás samotných, protože to je to jediné zlo, které dokážeme změnit.
I lidé, kteří žijí svobodně v Německu, v demokracii, se však přidávají na stranu zla a bojují za Islámský stát. Co je k tomu vede?
Na to neexistuje jednoduchá odpověď. Mladí muži, kteří jsou nezaměstnaní, svobodní, nemohou najít uplatnění, se dostávají do gangů, pod tlak naháněčů, upínají se k něčemu, co dává smysl, co jim dává pocit síly, propadají mytickým hrdinským fantaziím. Idealizace je tak silná, že potlačí temnotu, hrůzu, kterou působí. Tihle lidé z Evropy ale i z Ameriky, kteří se přidávají k ISIS, procházejí právě takovým procesem idealizace. Přes internet se nechají omámit sliby, že budou králové, budou mít vše, o čem sní, ženy, peníze, moc. Nejsou schopni nebo ochotni vidět temné stránky. Že budou muset zabíjet. Totéž ostatně funguje i v americké armádě, když verbují vojáky. Slibují jim hory doly, reklamy chytají za srdce, hrdina voják letí stíhačkou, skočí s padákem, plave skrz vodopád, vítězoslavně vychází, je superman, nadčlověk. Také se jim neříká, jak je válka krvavá a bolestivá.
Takže se tu hraje na to, že člověk má potřebu být dobrý, být hrdinou, dělat velké věci, což v běžném životě lidé nemají možnost naplnit.
Z psychologického hlediska podle Junga dochází v takovéto situaci k pohlcení Já kolektivním nevědomím, které je ideologické a mytologické. Člověk začíná žít „velký příběh,“ propadne temnotě a zapomene na svou lidskost. Přestane přemýšlet nad důsledky svého manického či destruktivního chování. Podobně jako duševně nemocní, kteří si myslí, že jsou Napoleonem nebo Ježíšem.
Jungovský analytik, klinický psycholog, psychoterapeut. Vystudoval klinickou psychologii na FF UK v Praze. Momentálně působí v Glendale (Wisconsin) a Chicagu (Illinois). Autor knih Ve jménu Boha, Fanatismus v pojetí hlubinné psychologie (Triton, 2013), Archetyp Otce a jiné hlubinné psychologické studie (Triton, 2009), Psyché Matrix Realita (Amos, 2007).
Jeden z hlavních problémů současného biomedicínského výzkumu jsou omyly a chyby vyplývající z našich vlastních modelů skutečnosti, jak by měla podle nás logicky fungovat. Výmluvným příkladem může být příběh vývoje prvního klinicky používaného inhibitoru degradace proteinů v buňkách, bortezomibu, který začal v roce 1994 a trvá dodnes.
Tato látka byla nejprve vyvinuta ve firmě založené profesorem Goldbergem a jeho společníky z Harvardovy univerzity v rámci úsilí léčit nemoci projevující se ztrátou svalové hmoty. Zastavit degradaci proteinů v buňkách, a tím i úbytek svalové hmoty, to znělo smysluplně. Přesto dosud k žádnému takovému uplatnění nedošlo. Naopak chemik Julian Adams a jeho tým si při práci s bortezomibem všimli, že dokáže zabíjet nádorové buňky, a to i ve zvířatech. Nicméně, jak Adams vzpomíná v rozhovoru pro Myeloma Today, nikdo v té době nevěřil v to, že právě zastavení degradace proteinů může být efektivní přístup v léčbě rakoviny, logický předpoklad byl, že takové inhibitory budou výrazně toxické nikoli jen pro buňky nádorové, ale i pro buňky normální.
Ukázalo se však, že bortezomib je méně toxický než běžná chemoterapie a že je dokonce efektivní při léčbě reálných pacientů s mnohočetným myelomem (jako takový se používá i v ČR pod komerčním názvem Velcade). Od té doby se spustil rozsáhlý výzkum, zkoušející odpovědět na otázku, proč jsou nádorové buňky citlivější na bortezomib než buňky normální (pokud jde o experimenty ve zkumavce, bortezomib má schopnost zabíjet celé spektrum nádorových buněk nejrůznějšího původu, naopak ale selhává v klinických testech u většiny rakovin kromě mnohočetného myelomu a několika dalších onemocnění).
Zdálo se, že jedním z hlavních důvodů vysoké selektivity bortezomibu vůči myelomovým buňkám je to, že dokáže inhibovat buněčnou dráhu tzv. jaderného faktoru-kappaB (NF-kB). Inhibiční účinek bortezomibu na NF-kB byl objeven hned na začátku vývoje bortezomibu, NF-kB dráha byla dobře popsána a hodně populární a bylo naprosto logické, že normálním buňkám inhibice této dráhy nevadí, kdežto rakovinným ano. Nicméně v roce 2009 vyšel v časopise Blood článek týmu prof. Andersona, který jasně ukázal, že v buňkách mnohočetného myelomu z pacientů bortezomib NF-kB dráhu nejenže neinhibuje, ale dokonce ji aktivuje. Z těchto výsledků bylo také jasné, že pokud jde o NF-kB, bortezomib vyvolává v různých buňkách různé efekty, včetně těch nelogických, a že logika našich laboratorních modelů může být fatálně zavádějící.
Podobně je tomu, zdá se, s objasňováním rezistence, kterou při léčbě bortezomibem buňky mnohočetného myelomu často získávají. Na základě experimentů ve zkumavce se ukázalo, že rezistentní buňky nějak pozměňují nebo ve zvýšené míře syntetizují protein, na který se bortezomib váže. A to je naprosto logické. Když se to však vědci pokusili prokázat u pacientů, nepodařilo se to, ale naopak se ukazuje, že myelomové buňky v organismu unikají smrtícímu účinku bortezomibu omezením syntézy některých proteinů, kterých jinak syntetizují výrazný nadbytek.
Jistě není příliš překvapivé, že naše zjednodušené laboratorní modely nemusí moc odpovídat realitě lidského organismu, který chceme léčit a kvůli němuž většinu biomedicínského výzkumu děláme. Při „dělání biomedicíny“ se na tuto propast ale často zapomíná a např. dokonce nádorové linie bývají používány jako model pro zdravou tkáň. Velice mnoho výzkumného úsilí, peněz a času je tak spotřebováváno ve skutečnosti na výzkum našich modelů a nikoli na výzkum, který by nám mohl říci něco klinicky relevantního o nás samotných a našich nemocech.
Rozhovor s Julianem Adamsem v Myeloma Today
Vývoj bortezomibu očima prof. Goldberga
Článek týmu prof. Andersona o aktivaci NF-kB v myelomových buňkách
Shrnutí mechanismu účinku a resistence u bortezomibu (PDF)
Chybovat (mýlit se) je lidské, Errare humanum est, věděl už starý Říman Cicero. Těžko nesouhlasit, přestože bychom tak rádi nechybovali. Proč jsou nám chyby tak bytostně vlastní?
Projděme si ve stručnosti zdroj a vznik našich chyb. Od prostinkého šálení zraku přes automatismy na úrovni reflexů až k indukovaným chybným závěrům.
„Hůl do vody ponořená zdá se býti zalomená,“ hlásá slogan, podle něhož jsem jako kluk pochopil zákon lomu světla na rozhraní dvou prostředí o různé optické hustotě. Připomněl jsem si to nedávno u rybníka, když jsem si máchal nohy ve vodě, připadaje si přitom jako Erbenova Polednice (hnáty křivé, vzpomínáte?). Naproti tomu na fatu morganu, rovněž aplikovaný zákon lomu, jsem dosud neměl to štěstí.
Nahlíženo z odstupu jde o klasické zrakové klamy, kterých najdeme v přírodě povícero, kupříkladu při vycházejícím úplňku měsíc těsně nad obzorem vypadá přízračně veliký. Když pak vystoupí výš, vidím ho zase plout za mraky, přestože jsou to mraky, co se pohybuje… Ale nemusím ani vytáhnout paty z domu, stačí se podívat do zrcadla a místo praváka v něm spatřím leváka. Vlastně ani nemusím ani vstávat z gauče – moje oční čočka dává na sítnici převrácený obraz, což ale nevidím, neboť můj mozek ho cestou do centra vnímání převrátí zase zpátky.
Fyziologové popsali přes padesát smyslových klamů. Celkem pochopitelně převažují zrakové; zřejmě nejběžnější sluchový klam spočívá v tom, že zesílením se tón vysoký zdánlivě zvyšuje a tón nízký zdánlivě snižuje.
Přidáme-li k přírodním ještě klamy umělé, jejich počet se znásobí. Setkáváme se s nimi buď pasivně (Dopplerův jev při míjení bezstarostného jezdce na motocyklu) nebo si je můžeme vyhledat na internetu (pro esteticky založené duše se zálibou v geometrii doporučuji obrázky M. C. Eschera) nebo si nás najdou samy, což je asi ze všech možností nejzávažnější. Na každém kroku jsou totiž naše smysly klamány všelikými výrobci a prodejci. Několik málo příkladů z bezpočtu: barviva v potravinách, glutamát (chuť umami), osvěžovač vzduchu „lesní vůně“, levandulové mýdlo, feromony v parfémech, ale i elektronická úprava fotografií v redakcích časopisů…
Proč to všechno? V dobách, kdy se formovalo lidské nevědomí, se tyto vjemy asociovaly s něčím příjemným, obrazně řečeno – jasná barva se v nás stávala barvou veselou. Veškeré ty podsouvané klamy smyslů tedy cílí na naše pudy-instinkty-emoce s jediným záměrem, spustit v nevědomí asociace dostatku, bezpečí, pohody – zkrátka oněch bájných časů, kdy sovy ještě byly tím, čím se zdály být.
A propos – než dneska vyjdete do společnosti, nezapomněli jste, že oděv tmavé barvy vaši postavu zeštíhlí a svislé proužky ji učiní vyšší?
Mezi prvními se nad omylností vědeckého poznávání hlouběji zamyslel před 400 lety Francis Bacon. Objevil čtyři druhy klamů, nazval je idoly:
Idol rodu (vliv společný lidstvu): „Vina smyslů je dvojí: buď nám selžou, nebo nás podvedou,“ navíc „lidský rozum je jako nerovné zrcadlo, jež přijímajíc paprsky věci, směšuje svoji přirozenost a přirozenost věci, a tím ji pokřivuje a porušuje.“ Jak potom můžeme vědět, že právě my lidé vnímáme svět pravdivě? Nevidí třeba moucha svým složeným okem svět pravdivěji než člověk?
Idol jeskyně (vliv lidské individuality): Každý člověk je trochu odlišný. Jak tedy můžu vědět, že svět vnímám pravdivě právě já? Jak můžu vědět, že třeba barvoslepí nevnímají svět pravdivěji, nebo že i já nemám nějakou vadu, která pravdivému poznání brání?
Idol tržiště (vliv jazyka a dorozumívání): Slova nevystihují skutečnost, některá slova dokonce nemají konkrétní význam (štěstěna, živel), a přesto jejich pomocí člověk musí poznávat a interpretovat svět.
Idol divadla (vliv autorit, filosofií, učení): Každý nový poznatek vykládáme vždy z pozice existujících paradigmat. Jak ale víme, že jsou opravdu pravdivá?
Dnes už si rozumíme o něco lépe než Bacon. Pochopili jsme, že náš poznávací aparát ve střetnutí se světem přednostně zaznamenává a vykonává to, co je nutné pro naše přežití. Evoluce v nás ustavila určité návyky a myšlenkové stereotypy. Někdy se jim říká heuristiky – jakési nevědomé myšlenkové zkratky nebo empirická, vědecky neověřená pravidla, která nás automaticky orientují v rozhodování a jejichž naslouchání se většinově vyplácí. Mezi nejčastější patří:
Kauzalizace – snaha vnímat všechno v jednoduchých příčinných závislostech typu „když A, tak B“. To usnadňuje rychlou identifikaci bezprostředních příčin, zároveň však zatemňuje provázanost a zauzlení většího množství kauzálních řetězců. Kauzalitu automaticky odvozujeme z časové následnosti, což vede k preferování bezprostřední příčiny na úkor těch ostatních, stejně jako k přeceňování bezprostředních a podceňování vzdálenějších následků.
Redukcionismus – snaha vysvětlit částečně náhodné, rozsáhlé a nezjednodušitelné jevy pomocí předvídatelného deterministického chování jejích částí (například fyzikální objekty jako výsledek pohybujících se atomů).
Účelovost – snaha za vším hledat nějaký skrytý smysl a účel. Skutečnost, že plánujeme, sledujeme své vědomé cíle, nás vede až k představě vědomého tvůrce tohoto světa.
Kategorizace – snaha rozškatulkovat a tím zpřehlednit všudypřítomná kontinua na umělé skupiny (například rozsah viditelného světla do barev červená, žlutá, zelená, modrá).
Zpředmětnění – snaha nahradit abstraktní pojem (třeba lidská duše) za uchopitelnou a manipulovatelnou věc (vyplněný dotazník).
Dichotomizace – snaha rozparcelovat složitou a spojitou realitu na dvojice protikladů (chytrý-hloupý, černý-bílý, ale i pravda-nepravda, dobro-zlo, krása-ošklivost).
Hierarchizace – snaha uspořádat věci podle stoupající či klesající hodnoty nějakého ukazatele (třeba výše příjmů) do jednoduché řady.
Stylizace – snaha nacházet tvary a struktury i tam, kde nejsou, zvýrazňovat charakteristické a potlačovat okrajové znaky, a potom objekt znázornit obecnějším reprezentativním znakem, který se snáz vtiskne do paměti (strom, auto).
Antropomorfizace – snaha vše poměřovat svým druhem (bouře zuří, mraky se na nás mračí, domek vypadá přátelsky, liška se dívá chytře, žralok je nelítostný).
Jak vidno, společným jmenovatelem všech těchto „zlozvyků“ je tendence třídit a zjednodušovat. K tomu nesmíme zapomenout omezení daná naším místem na světě: Základní rytmus lidského života je čtyřiadvacetihodinový. Čas prožíváme kontinuálně v přibližně třísekundových jednotkách „teď“, takže nevnímáme růst trávy nebo jednotlivá mávnutí muších křídel. Podobně si nedovedeme představit ne-lidské rozměry a objekty, třeba vesmír či molekuly.
Popularizátoři z řad přírodovědců se k poznávacím vlastnostem člověka mnohokrát vyjádřili i ve zkratce. Zde jsou příklady:
„Náš mozek nebyl evolucí prostřednictvím přírodního výběru vytvořen k tomu, aby ´nacházel pravdu´ o tomto světě, nýbrž pouze k tomu, aby svému nositeli umožnil přežití.“ (rakouský biolog Franz Wuketits)
„Vše, co se dosud empiricky zjistilo o evoluci obecně, a zvláště pak o myšlenkových pochodech, svědčí o tom, že mozek je stroj sestrojený za účelem přežití, ne porozumění sobě samému. Protože tyto dva cíle jsou od svého základu odlišné, bez pomocí faktických poznatků získaných vědou vnímá lidská mysl svět pouze ve fragmentech. Bodově osvětluje jen ty části světa, které musí znát pro to, aby dožila zítřka, a zbytek ponechává v temnotě. Po tisíce generací lidé žili a rozmnožovali se bez toho, že by potřebovali vědět, jak funguje soukolí mozku. Mýtus a sebeklam, příslušnost ke kmeni a rituálu jim byly lepšími prostředky adaptace než objektivní pravda.“ (americký biolog Edward O. Wilson)
„Musíme se smířit s tím, že náš mozek se vyvinul pro přežití na této planetě a že všelicos prostě ´chápat´ nemůže.“ (rakouský zoolog Irenäus Eibl-Eibesfeldt)
„Takováto je tedy podoba člověka vypiplaného biologickou evolucí: bázlivý tvor, skupinový živočich, vyhledávač slasti a mýtofil.“ (slovenský biolog Ladislav Kováč)
„Lidé si myslí, že člověk je myslící bytost, která má občas emoce. Ve skutečnosti je však člověk emoční bytostí, která občas myslí.“ (český neuropatolog František Koukolík)
I kdybychom se nakrásně dokázali vyhnout jak šalbě našich smyslů, tak nástrahám lidské přirozenosti, vyhráno nemáme. Zmást se dá i rozum. Je tu však rozdíl: Zatímco výše uváděným pochybením podléháme spontánně (mají povahu vrozeného nutkání), k těm „rozumovým“ můžeme být i postrkováni zvenčí (mají povahu manipulace). Podrobněji je popisují František Koukolík a Jana Drtinová v knize Základy stupidologie. Zde jsou letmo nastíněny některé z častých myšlenkových chyb a logických klamů:
– Používáme nejednoznačné či nejasné pojmy.
– Ignorujeme, zkreslujeme či zlehčujeme důkazy svědčící proti našemu přesvědčení (třeba až tím, že napadneme kompetenci či morální kredit jejich hlasatele).
– Vytváříme neexistující souvislosti (například z časové následnosti jevů automaticky vyvozujeme jejich příčinnou souvislost, z vlastnosti části soudíme na vlastnost celku a naopak).
– Apelujeme na pudy, instinkty, emoce (citové vydírání), nejlépe nízké (předsudky, sobectví, strach, ctižádost, závist atd.).
– Odvádíme pozornost od podstaty věci (od předhazování nesouvisejících „špeků“ až třeba k vyzdvihování vedlejšího výsledku, o který původně nešlo).
– Přeceňujeme nejnápadnější nebo nejsrozumitelnější aspekt věci, ostatní podceňujeme až ignorujeme.
– Neoprávněně zobecňujeme. („Setkal jsem se s tím dvakrát po sobě/četl jsem to třikrát v novinách, tedy to musí být běžné.“)
– Apelujeme na sílu většiny. („Každý u nás tomu věří, copak ty jsi něco extra?“)
– Apelujeme na respekt k postavení, titulům, autoritám (třebas i v jiném v oboru).
– Odkazujeme na anonymní autoritu (dobře informované kruhy, názor odborníků, zdroj, jenž si nepřál být jmenován).
– Příliš spoléháme na vlastní paměť (přestože existuje řada důkazů, že paměť nejen selhává, ale dokonce vzpomínky falšuje).
Cena za neomylnost
Vznášíme se v hustém kontinuu chyb a omylů, z něhož nelze uniknout. Možné, dokonce nutné ale je – když už přijde její chvíle – chybu rozpoznat, přiznat, odhalit její příčiny a poučit se, aby se neopakovala. Koneckonců, největší zvěrstva zpravidla nepovstávají přímo z chyby, nýbrž z následných snah ignorovat ji nebo dokonce tutlat. Hodně proto záleží na tom, jak dalece je ta která společnost chybami promořená a jak se k nim staví.
Každopádně – jakkoli nás můžou někdy štvát, my chyby potřebujeme; v některých nacházíme útěchu, z jiných se učíme lepšími býti. Ať už se tedy některým klamům ve svém životě vyhýbáme jako čert kříži a jiné náruživě vyhledáváme, platí povzdech největšího z fyziků: „Z omylů nás vysvobodí jedině smrt.“
Více klamných ilustrací najdete na Artsy’s Escher page
Paraziti provázejí lidstvo od jeho počátků. Nicméně mezi lidmi bohatého západního světa jich nikdy nebylo méně než v současnosti. Tak proč se dnes šíří zprávy, že jsme všichni promořeni a že tito cizopasníci způsobují nemoci od cukrovky po rakovinu?
Lidské zdraví je v osobní rovině poměrně choulostivé téma. U parazitů to platí obzvlášť.
Lidem se o podezření na přítomnost cizopasníků ve svém těle nehovoří snadno a často se pak stává, že své domněnky konfrontují nejdříve s informacemi prezentovanými na nejrůznějších internetových serverech a ve veřejných diskusních fórech. V poslední době se všemi médii (zejména internetem) s narůstající intenzitou šíří hrozby, že jsme všichni promořeni parazity, a ti jsou příčinou nepřeberné škály onemocnění, migrénami počínaje a nejrůznějšími typy rakoviny konče.
Řada těchto informací je sice nepravdivá a zavádějící, ale mnozí lidé se nakonec ocitají v rukách „moderních lidových léčitelů“ či dokonce šarlatánů s podivnými diagnostickými přístroji (někdy sami sebe nazývají „detoxikačními poradci“). Tito lidé bez medicínského či parazitologického vzdělání jakoby zázračně diagnostikují výše uvedená a mnohá další onemocnění. Ve svých „ordinacích“ jsou schopni „diagnostikovat“ neexistující patogeny pomocí nových, údajně geniálních a univerzálních diagnostických přístrojů, a „léčit“ opět univerzálními způsoby. Zvláštní je, že tento fenomén a „léčebné“ postupy se v České republice objevily náhle po roce 1989. Jak to, že jsme do té doby neměli s parazity vážné problémy?
Značné popularitě mezi stoupenci alternativních způsobů léčby se těší dvě pozoruhodná tvrzení. Podle jednoho mohou parazité za všechna lidská onemocnění a zbavit se jich lze pomocí „univerzální léčebné frekvence“. Podle druhého lze s parazity úspěšně bojovat pomocí tzv. Mistrovského minerálního roztoku (MMS) a jeho alternativ (CDS, CDH). Podrobnější informace můžete zobrazit kliknutím na následující titulky:
Původci všech nemocí, rezonanční diagnostika a léčba
Na počátku bludu, že parazité jsou původci všech nemocí, stojí mimo jiné doktorka Hulda Regehr Clarková (1928–2009), Kanaďanka, která během své praxe naturopatky „objevila“ způsob léčení VŠECH nemocí.
Ve svých knihách (The Cure of All Cancers, The Cure for HIV/AIDS či The Cure For All Diseases) tvrdí, že každý organismus vysílá elektrické signály v přesně daném frekvenčním rozmezí, tzv. biologické záření. Frekvenční rozmezí této bioradiace závisí přímo úměrně na velikosti organismu, přičemž paraziti (myšleno viry, bakterie, plísně a paraziti) vysílají frekvence zhruba od 77 do 900 kHz, a tak je údajně lze i diagnostikovat. Dle její teorie, vysíláme-li stejnou frekvenci opačným směrem, pak parazit začne tzv. rezonovat, a při dostatečně dlouhé a opakované aplikaci nakonec údajně uhyne.
„Geniálním“ objevem dr. Clarkové je pak univerzální léčebná frekvence 30 kHz, která zahubí údajně úplně všechno „zlé“. Parazitů se podle dr. Clarkové lze snadno zbavit také úpravou diety a bylinkami, ale především pak opakovaným vystavením se elektrickým impulsům.
Dr. Clarková získala doktorát ze zoologie a botaniky (1958, University of Minnesota, USA), a tak by se dalo čekat určité povědomí o tom, jak to v přírodě funguje. Veškerá její tvrzení zůstávají neověřenými teoriemi a své „objevy“ ani nikdy netestovala žádnými vědeckými metodami.
Tato fyzioložka (jak se v životopisech označovala, snad proto, že se v dizertační práci zabývala iontovou balancí ve svalech krevet) je však autorkou několika úžasných parazitologických „objevů”, kupříkladu:
• Měchovci (Ancylostoma, Necator) jsou původci depresí (vyskytují se téměř výhradně v tropech).
• Škrkavka (Ascaris) působí za přispění antokyanů (přírodní barviva) epilepsii a křeče.
• V kombinaci se znečištěním lidského těla rozpouštědly se člověk stává mezihostitelem motolice střevní (Fasciolopsis buski), která se usadí v jakémkoliv orgánu lidského těla a vyvolá zde ta nejzávažnější onemocnění – působí všechny typy rakoviny, AIDS, diabetes typu II, Alzheimerovu a Crohnovu chorobu, Kaposiho sarkom, lupus, univerzální alergický syndrom a řadu dalších chorob. Z pohledu parazitologa jsou uvedená tvrzení naprostý nesmysl.
Věnujme se podrobněji poslednímu z nich. Za prvé, motolice střevní (F. buski) se vyskytuje pouze v jihovýchodní Asii. Za druhé, životní cyklus této motolice nedovoluje využít jiného mezihostitele než určitého vodního plže. Miracidium (larvální stadium líhnoucí se z vajíčka a napadající měkkýše) nemá v případě člověka žádné prostředky k překonání lidské kůže.
Švýcarská skupina zkoumající možnosti alternativních metod pro léčbu rakoviny, The Swiss Study Group for Complementary and Alternative Methods in Cancer (SCAC), vydala pro pacienty s rakovinou varování, ve kterém zdůrazňují, že se uvedený parazit ve Švýcarsku či jiných západních zemích nevyskytuje. Připouští sice možnost, že F. buskiby mohla být příčinou rakoviny, ale pouze v Asii a pouze u rakoviny jater, a to jako jedna z mnoha příčin tohoto onemocnění.
Žádné specifické frekvence či impulzy patogenních organismů či buněk moderní biofyzika doposud nenašla (krom těch, co vznikají při činnosti svalstva či mozku) a už vůbec není možné vysvětlit, proč by se nějak lišily kmity „zdravých“ a „patologických“ buněk (včetně rakovinných), což tvrdí „moderní lidoví léčitelé“. Slabé elektrické potenciály, které tyto přístroje zachycují, jsou ve skutečnosti šumem či chyby měření získané z těla pacienta, ale i z jeho okolí.
O neúčinnosti této metody svědčí vícero klinických studií, podle nichž mají všechny biorezonanční přístroje pouze placebo efekt.
Ke stejnému závěru došly naše jednoduché experimenty, jak se dočtete níže v podkapitole Jak jsme NEzabili parazita.
V USA nejsou tyto přístroje schváleny a jejich dovoz je zakázán. Značná část lidské populace tíhne k iracionálním bludům a věří jim, naše země v tom není bohužel výjimkou. Našla se řada následovníků, kteří si na těchto teoriích založili výnosný byznys: k původnímu přístroji na měření či vysílání frekvencí přibyly různé modifikace – a ke střevním motolicím, měchovcům a škrkavkám přidali všechny parazity, které lze na internetu vyhledat.
Zajímavé je, že tyto přístroje je možné u nás zakoupit a různá alternativní centra je používají, přestože ministerstvo zdravotnictví před nimi již před lety varovalo a Česká obchodní inspekce jejich prodej jako léčebné prostředky zakázala.
Všelék MMS
Dalším bludem, který se objevuje ve spojitosti s alternativní léčbou parazitárních nákaz, je všelék MMS vyvinutým Američanem Jamesem Humblem.
Jedná se o tzv. Mistrovský Minerální Roztok (MMS, Miracle Mineral Supplement), což je roztok s oxidem chloričitým, který vzniká reakcí chloritanu sodného a kyseliny. Tento všelék „objevil“ Humble v roce 1996, když svým spolupracovníkům, kteří údajně trpěli malárií, dal vypít vodu ošetřenou přípravkem pro úpravu pitné vody a oni se pak zázračně vyléčili.
Od té doby zasvětil svůj život zkoumání léčebných účinků oxidu chloričitého a od roku 2001 jej začal nabízet jako MMS. Proti výrobku se samozřejmě ihned „spikla farmaceutická lobby“. K nám dokonce Humble přijel osobně preparát propagovat. Mimochodem, již předtím si založil vlastní církev a jmenoval se jejím arcibiskupem.
Vývoj jde v této oblasti nezadržitelně kupředu, a tak se můžete setkat i s pojmy jako MMS2, CDS, CDS2 a nejnověji pak s CDH, kde se místo kyseliny používá hydrogensíran sodný.
Jak to celé podle Jamese Humbla vlastně funguje? Citujme jeho vlastní slova: „Věc vypadá takto: oxidační napětí oxidu chloričitého je +0,95 V. Oxidační napětí většiny lidského těla je přibližně +0,090 V. Vidíte to? Obojí je POZITIVNÍ. To znamená, že se navzájem odpudí a nebudou na sebe vzájemně působit. To je jasné, ne? Oxid chloričitý bude putovat tělem, dokud se nerozloží, ale bude přitom stále odpuzován tělesnými tkáněmi, nikdy se s nimi nedostane do aktivního kontaktu, a proto je také nikdy nemůže poškodit. (…) Jediný efekt je zničení patogenů, sloučenin těžkých kovů a jedů, které mají NEGATIVNÍ náboje.“ Vzdělaný čtenář si závěr udělá sám.
Oxid chloričitý má však skutečně dezinfekční účinky a jako takový se v některých oblastech používá pro úpravu pitné vody. Ale jeho maximální povolené množství je 0,8 ppm. Základní léčebný protokol Jamese Humbla je založen na popíjení oxidu chloričitého mnohonásobně převyšující bezpečnou koncentraci – 3 kapky MMS odpovídají 150 ppm! V Ugandě použili pro „léčbu“ malárie místních lidí dokonce 15 kapek MMS. Většina „moderních lidových léčitelů“ doporučuje aplikovat MMS několikrát denně a dokonce celoživotně. Pacienti se po něm údajně cítí skvěle, ale připouštějí reakce jako nevolnost, závratě, bolesti břicha, hlavy, očí atd. Základem přesvědčení o účincích MMS je víra, že se nejdřív musí pacientovi udělat špatně, což je znamení, že tělo vyplavuje parazity a patogeny… Ve skutečnosti se však jedná o typické příznaky otravy. Proto si tento přípravek vysloužil mezi vědci posměšnou přezdívku „savo “ a jeho konzumenti „IPPB“ (iracionální poživatelé průmyslového bělidla). MMS je dnes zakázán v Itálii, Španělsku, Austrálii a Kanadě. Úřady ČR, Slovenska či USA před jeho použitím varují. Přesto se najdou lidé, kteří MMS s nadšením užívají. Když vezmeme v úvahu strašlivé množství chemoterapeutik, které tito léčitelé lidem doporučují, je úsměvné i upozornění, že paraziti nemají rádi vibrace, a tak je třeba sportovat, pohybovat se – a samozřejmě aplikovat přístroj zapper.
Paraziti jsou s námi od počátků lidstva a zřejmě se jich nikdy nezbavíme. Což je, jak zmíníme níže, vlastně i dobře. Jen u člověka bylo dosud popsáno asi 400 druhů parazitů či symbiontů. Přičemž nutno zdůraznit, že zdaleka ne všechny nám významně škodí.
Paraziti
Parazitismus je vztah dvou organismů, kdy jeden (parazit) z něj má zisk a druhý (hostitel) na něj doplácí snížením své zdatnosti.
Parazit se buď živí tkáněmi hostitele, nebo se přiživuje na jeho potravě. Parazitismus patří mezi ostatní typy soužití mezi organismy (symbiózy), stejně jako komensalismus (soustolovnictví, kdy jeden organismus má ze soužití prospěch, druhému však neškodí) či mutualismus (žijí spolu, ale neovlivňují se). Neexistuje zde vždy jasná hranice. Často záleží na množství parazitů a na imunitním stavu hostitele: tentýž druh organismu tak může být pro různé příslušníky jednoho hostitelského druhu (včetně člověka) parazitem, komenzálem, mutualistou nebo dokonce i symbiontem.
Parazitismus je velmi úspěšnou životní strategií, kterou využívá ve větší či menší míře vše živé: viry, bakterie i vyšší organismy. Za parazita v užším slova smyslu byl dříve považován „parazitický živočich”, ale poté, co se jednobuněční „živočichové” ocitli ve všech superříších, pod pojmem parazit v užším smyslu slova rozumíme parazitický eukaryotní organismus (bez bakterií a virů).
Některé teorie dokonce naznačují, že druhů žijících parazitickým způsobem života je více než těch neparazitických.
Paraziti ohrožující život člověka nebo vážně poškozující jeho zdraví tvoří menšinu a navíc se mnozí vyskytují pouze v tropických částech světa. (Také naši domácí mazlíčci mají své parazity, většina, včetně tasemnic psů a koček, je však druhově specifická, a proto člověka nakazit nemohou. To platí o většině parazitů zvířat.)
Zejména u západní civilizace je dnes oproti minulým stoletím promořenost velmi nízká. Mimo jiné propto, že lidé v bohatých zemích netrpí nedostatkem potravy (oslabené tělo paraziti snáze napadají) a kladou (až přehnaný) důraz na čistotu.
Za této situace se s parazitem vůbec nepotkáme, nebo se s ním rychle sami vypořádáme, případně ho snadno „uživíme“.
Nezapomeňme ani na zdánlivě paradoxní objev poslední doby – paraziti nám mohou za určitých okolností dokonce i pomáhat. Ukazuje se, že jsou schopni potlačit či dočasně vyléčit některá autoimunitní onemocnění jako například alergie, Crohnovu chorobu nebo ulcerativní kolitidu.
V některých případech bylo experimentálně prokázáno, že přítomnost určitých druhů parazitů (tenkohlavec, měchovec atd.) v těle pacienta s autoimunitním onemocněním může tato onemocnění mírnit, či dočasně zcela potlačit. Tedy nikoli nemoc způsobit, jak tvrdí „detoxikační poradci“, ale léčit. Podobně roupy a škrkavky, tedy paraziti dnes vzácní, ale dříve zejména u dětí hojní, zřejmě také mohou pomáhat ke správnému fungování našeho imunitního systému.
Tento fakt se už odráží v nových medicínských postupech – tzv. terapie helminty (cizopasnými červy) jsou již ve třetí fázi klinických zkoušek a zřejmě budou v budoucnu legální a účinnou léčbou výše zmíněných onemocnění.
Studium parazitů (zejména lidských) se začalo rozvíjet zhruba v 16. století. Od té doby vědci rozklíčovali jejich složité životní cykly, popsali celou řadu příznaků parazitóz, způsob nákazy, jejich rozšíření i přesné diagnostické postupy. Současně dnes víme i jak tato onemocnění léčit. Jen u malého počtu parazitárních onemocnění je léčba prozatím problematická (např. trypanozomy, ničivky).
Diagnostické a léčebné metody parazitárních nákaz se tedy mohou opřít o několik století trvající výzkum, na jehož základě jsou specialisté schopni velmi přesně stanovit přítomnost parazita v těle člověka, identifikovat ho a spolehlivě eliminovat.
Současná běžná diagnostika parazitů je založena na přímém mikroskopickém nálezu patogenu či jeho infekčních stadií (cysty, vajíčka, larvy), nebo molekulárně diagnostickém průkazu DNA parazita, např. ve vzorku stolice či krve.
Některé dobře zavedené a spolehlivé diagnostické postupy využívají také nepřímého průkazu, tzn. sledování změny vybraného parametru, který souvisí s přítomností parazita, např. přítomnost specifických protilátek v krvi pacienta proti parazitárnímu agens.
Identifikace parazitů vyžaduje příslušné přístrojové vybavení včetně znalosti metod a pro nestudovaného člověka bez odborné praxe je téměř nemožné dospět k relevantnímu výsledku.
Ačkoli to „moderní lidoví léčitelé“ nabízejí, rozhodně není možné diagnostikovat všechny parazity jedním typem vyšetření – už jen proto, že se vyskytují v různých částech organismu a v různých tkáních.
Patogeny (včetně bakterií a virů) se podobně v žádném případě nedají identifikovat na základě změn elektrického pole (tzv. vysokofrekvenční diagnostika neboli biorezonance), nebo dokonce takto z těla odstranit. I to tvrdí „moderní lidoví léčitelé“.
Také tzv. vyšetření kapky krve v temném poli nemůže prokázat téměř nic, zejména pak určitě ne střevní parazity, kteří se v krvi nevyskytují. Navíc většina původců onemocnění je velmi malých rozměrů či jsou málo početní, takže bez specifického barvení je není možné ani s pomocí mikroskopu rozeznat. Přesto se nás „moderní lidoví léčitelé“ snaží přesvědčit o opaku.
V České republice existuje značné množství renomovaných diagnostických laboratoří, které pravidelně procházejí akreditacemi kontrolujícími kvalitu jejich práce. Z přísných požadavků na kvalitu vyplývá, že pokud odborné pracoviště (laboratoř) opakovaně neprokáže přítomnost parazitů ve vzorku ani při opakovaném odběru, pak je s velkou pravděpodobností pacient negativní, čili bez parazitů.
Národní referenční laboratoř identifikuje všechny hlášené případy závažných parazitů a ostatních infekční onemocnění v České republice a jejich roční statistiky jsou veřejně dostupné.
Na základě jejich údajů je patrné, že jen zlomek obyvatel České republiky trpí nějakým závažným parazitárním onemocněním. Například počet případů napadení neškodnými dospělci tasemnic se pohybuje kolem deseti případů ročně.
Národní referenční laboratoře
Většina parazitů má složité vývojové cykly. Pokud člověk nenavštívil oblast, kde parazit žije, prostě se jím nakazit nemůže.  Typickým příkladem je malárie; malaričtí komáři se v Čechách vyskytují, ale původce malárie – Plasmodium spp. ­– v nich není schopen dokončit svůj cyklus.
Životní cykly většiny lidských parazitů jsou známy stejně jako skutečnost, že je nemožné je zkrátit či obejít, jak to tvrdí „moderní lidoví léčitelé“. Jak již bylo zmíněno, paraziti také mají své typické lokalizace, takže například střevní paraziti se nemohou vyskytovat v kloubech či v mozku, což léčitelé často popírají a běžně je tam „diagnostikují“.
Nicméně i v Česku se parazity nakazit lze. A spektrum zdrojů nákazy může být velmi široké. Jen výjimečně paraziti v infekčních stadiích aktivně pronikají kůží člověka (např. krevničky nebo měchovci – v ČR nebyl jejich výskyt u člověka zaznamenán, s výjimkou ptačích schistosóm – krevniček způsobující u člověka pouze svědící vyrážku).
V našich podmínkách se můžeme nejčastěji nakazit alimentární cestou, to znamená kontaminovanou vodou či potravou, nebo případně infekcí zprostředkovanou bodavým hmyzem či klíštětem. Infekční stádia některých střevních parazitů se do vnějšího prostředí dostanou  společně se stolicí svého hostitele (člověka, zvířete). Ale aby došlo k šíření, musela by přijít do kontaktu s pitnou vodou.
Lamblie střevní. Způsobuje střevní onemocnění giardiózu, v ČR nejčastější lidské střevní onemocnění způsobené parazitickým prvokem, s incidencí až několika stovek případů. Foto: Public Domain, CDC/ Janice Haney Carr.
Voda je u nás bedlivě kontrolována příslušnými hygienickými stanicemi a jen velmi zřídka dojde ke kontaminaci, která se ve větší míře může týkat spíše soukromých zdrojů (zejména u studní, ale výjimečně i centrálního zásobování – viz nedávna kauza v Dejvicích).
U nás žije jen několik druhů parazitů, kterými se může člověk z pitné vody nakazit, např. lamblie střevní, patogenní améby, kryptosporídie atd. způsobující převážně průjmová onemocnění.
Dalším zdrojem infekce může být kontaminovaná potrava. Tento potenciál má však pouze omezené spektrum potravin. Například syrové maso. Toho si je ministerstvo zdravotnictví vědomo, a tak veškeré maso prodávané u nás prochází parazitologickou kontrolou.
Samozřejmě nikdy nelze zcela vyloučit riziko, ale účinnost záchytu je vysoká. Česká republika patří mezi státy s velice dobrou kontrolou potravin a některé metody byly u nás dokonce vyvinuty. Příkladem může být trichineloskopie, metoda umožňující odhalit larvy svalovců (hlístic rodu Trichinella) v mase.
I kdyby kontrola kontaminaci masa neodhalila, existuje ještě jedna bariéra: všechny parazity (nejen svalovce) spolehlivě zabije dostatečná tepelná úprava potraviny, a to jak vaření, tak mražení.
Riziková je tak nanejvýš nedostatečná hygiena při kontaktu se syrovým masem či nedostatečná tepelná úprava masa a pokrmů z něj připravovaných.
Častou a nebezpečnou dezinformací je, že paraziti jsou mnohdy přímými původci rakoviny či diabetes. Možný vztah parazitických helmintů (červů) k rakovině se (pochopitelně) intenzivně sleduje. Pouze tři zástupci se objevují v seznamech Mezinárodní agentury pro výzkum rakoviny jako prokázané, ale vzácné lidské karcinogeny – převážně africká krevnička močová (Schistosoma haematobium) a asijské jaterní motolice (Clonorchis sinensis a Opisthorchis viverrini). Léčit rakovinu útokem na parazity je tedy zcestné.
Za důkaz úspěšné léčby jsou často vydávány různé artefakty ve stolici. Parazitologové však vědí, že při vyšetření je třeba dát pozor na časté útvary, které mohou nezkušeného pozorovatele zmást: jsou jimi zejména zbytky potravy ve stolici, např. vlákna či semena rostlin nebo odumřelé části sliznice střeva. Ty neodborník včetně „moderních lidových léčitelů“ často považuje (nebo vydává) za parazity.
Z vlastních zkušeností také známe mnoho případů, kdy mnohá podezření na parazitární nákazu vyplývají z psychického stavu pacienta. Je přesvědčován a přesvědčen, že ho trápí právě paraziti, přičemž lékař možnost parazitárního onemocnění opakovaně vyvrací. Mnoho takových lidí v „zoufalství“ vyhledá „moderního lidového léčitele“, který jim bohužel tuto diagnózu (za úplatu) potvrdí. Výstupem návštěvy je pak například doporučení změny životosprávy, nákup knih, bylinných čajů nebo tinktur či použití „virgule“ nebo „elektrod“ (tedy přístrojů jako je Zapper, Salvia, plasmový generátor) za účelem diagnózy a odstranění parazita.
Tyto přístupy nikoho nepoškozují (kromě kapsy pacienta) a často vedou i ke zlepšení zdravotního stavu, které lze připsat na vrub placebo efektu – již na počátku problém neexistoval, a proto byl úspěšně eliminován.
Pokud ovšem léčitel „diagnostikuje“ více či méně dlouhý seznam parazitů, včetně takových, kteří se v člověku dokonce vůbec nemohou vyskytovat nebo mohli, ale zaručeně by svého hostitele usmrtili, a doporučí léčbu chemickými látkami a léčivy (někdy dokonce léčivy určenými pro zvířata), u nichž ještě navíc pozmění předepsané dávkování, potom zde vyvstává zásadní problém a riziko.
Říká se, že „chybovat je lidské“, a o biologických invazích to platí stoprocentně. Invaze nepůvodních druhů svým rozsahem a intenzitou bezpochyby představují jednu ze zásadních globálních změn, které má lidstvo na svědomí.
Vzhledem k tomu, že mluvíme o fenoménu z definice spjatým s člověkem, jsou vlastně všechny rostlinné a živočišné invaze zapříčiněny lidským pochybením. Nikdo by přece nezavlékal nové druhy se škodolibým úmyslem, aby se pak těšil z toho, jaké potíže tím způsobil.
Invaze
Pcháč oset (Cirsium arvense) je v Česku hojně rozšířeným plevelem. Ačkoliv se jedná o „přivandrovalce“ z východu, veřejnost jej vnímá, jako by do naší krajiny odjakživa patřil. Do střední Evropy se ale dostal až v důsledku neolitické revoluce podobně jako další plevele eurasijského původu, například chrpa modrák (Centaurea cyanus), mák vlčí (Papaver rhoeas) či dnes již u nás zřejmě vyhynulý koukol polní (Agrostemma githago).
Postupem času se pcháč oset rozšířil i na další kontinenty. V 17. století byl zavlečen do Severní Ameriky, kde záhy začala jeho invaze. V dnešní době se tento druh vyskytuje téměř po celém severoamerickém kontinentu a je nejen obtížným polním plevelem a dominantou raně sukcesních stádií, ale proniká i do prérií, kde může vytvářet rozsáhlé porosty.
Pcháč je konkurenčně zdatný druh, za což vděčí zejména bohatě větveným kořenům a oddenkům, které pronikají do hloubky několika metrů. Navíc i z malého úlomku oddenku pcháče může vzejít nová životaschopná populace, což přispívá k jeho šíření. Ostatně s tím má nejspíš řada z vás osobní zkušenost ze své zahrádky. Stačí, abyste při pletí zapomněli na drobný oddenek, a za pár týdnů se na stejném místě objeví rostlinka znovu.
Plodem pcháče je nažka (semínko s „padáčkem“), jež hraje v jeho úspěšné invazi také velkou roli. Nažky pcháče osetu mohou dolétnout do vzdálenosti několika kilometrů a zároveň si uchovávají klíčivost po desítky let. Asi také nikoho nepřekvapí, že se na severoamerických prériích a pastvinách pichlavým listům pcháče osetu dobytek vyhýbá širokým obloukem. Raději spásá jiné rostliny v okolí, čímž jeho invazi nepřímo podporuje, protože snižuje konkurenční schopnost rostlin vyskytujících se kolem.
Likvidace invazního pcháče na severoamerickém kontinentu není jednoduchá, proto se už na konci padesátých let minulého století začaly hledat vhodné organismy, které by invazi zastavily, pro „biokontrolu“. Nadějnými se zdálo hned několik adeptů převážně z řad hmyzu, kteří by mohli jeho šíření přinejmenším omezit.
Vhodnými kandidáty se zprvu zdáli i nosatci rodu Larinus. Někteří z nich byli dokonce již dříve na americký kontinent neúmyslně zavlečeni. Například Larinus planus, který byl v Severní Americe nalezen před rokem 1968, následně byl prohlášen za druh vhodný k biokontrole a začal být v USA masově rozšiřován; o dvacet let později totéž proběhlo i v Kanadě. Byla to velká chyba, jak se později ukázalo.
Nosatcům bylo totiž úplně jedno, zda je jeho živnou rostlinou původní či nepůvodní pcháč (případně další zástupci z tribu Cardueae). Vzhledem k tomu, že jeho larvy vyžírají květní lůžko, čímž značně potlačují tvorbu semen, došlo během poměrně krátké doby k velkému poklesu výskytu původních druhů pcháčů, což samozřejmě nebylo žádoucí. Nosatci rodu Larinus jsou na amerických prériích i v dnešní době velmi hojní, a i když dokáží produkci semen pcháče osetu prokazatelně snížit, totéž se děje u pcháčů původních.
Na jedné z lokalit, již jsme studovali, se populace pcháče (Cirsium undulatum) během pár let snížila dokonce na několik málo jedinců. Hlavním důvod vidíme v tom, že původní pcháč tvoří méně úborů (často jen jeden, maximálně deset) než pcháč nepůvodní, který může mít na jedné rostlině i desítky drobných úborů. Když napadnou larvy nosatce několik málo úborů pcháče nepůvodního, není jeho populace nijak zásadně ovlivněna, zatímco pro populaci původního pcháče může být taková situace, zvláště pokud se opakuje během několika let za sebou, zcela likvidační.
V případě nosatců biokontrola tedy selhala, byť nevedla až k vyhynutí původního druhu. Důsledky však bývají mnohdy i horší. Ostatně že se biologická kontrola může zvrtnout, tušil už Charles Elton, který bývá považován za otce moderní invazní ekologie. Ve své knize z roku 1958 předpověděl, že severoamerický plž oleacína růžová (Euglandina rosea) nebude vhodným druhem k biokontrole afrického plže oblovky žravé (Achatina fulica), který se začal invazně šířit na Havajských ostrovech.
Jeho domněnka byla později potvrzena, ale došlo to mnohem dál – oleacína nádavkem bleskově způsobila vyhynutí více než padesáti původních druhů plžů (mnohé byly endemity Havajských ostrovů). Některé zdroje dokonce uvádějí, že neštěstí bylo dokonáno během prvního roku po introdukci. Dnes už víme, že oleacína je opravdovou pohromou. Na ostrovech žilo podle celosvětových odhadů sedmdesát procent z celkového počtu vyhynulých druhů plžů a za třetinu těchto extinkcí je zodpovědná právě oleacína růžová.
Toto „vytloukání klínu klínem“ tak zůstává jednou z nejdrastičtějších a nejsmutnějších ukázek toho, jak mohou dopadnout dobré úmysly. Dlužno dodat, že v dnešní době se k výběru druhů potenciálně vhodných pro biokontrolu přistupuje mnohem pečlivěji. Máme k dispozici mnohem lepší biotechnologie a podobným „průšvihům“ se daří předcházet.
Řeč je o zelené makroskopické řase, které se v angličtině opravdu říká killer alga, tedy „řasa zabiják“. V češtině se pro ni vžilo méně expresivní označení lazucha tisolistá (Caulerpa taxifolia). Za zdroj její invaze je považováno Oceánografické muzeum v Monte Carlu, které založil kníže Albert I. již v roce 1911 na skalním útesu asi 80 m nad mořem.
Je vcelku praktické založit muzeum s mořskými akvárii na mořském pobřeží, ale zároveň to s sebou nese jistá rizika, což se ukázalo zhruba o sedmdesát let později, kdy při čištění akvárií do moře unikla mutantní forma lazuchy tisolisté. Ta vznikla v kultuře v zoologické a botanické zahradě Wilhelma ve Stuttgartu, kde byla údajně „divoká“ forma lazuchy záměrně vystavena po dobu několika let specifickým abiotickým faktorům (UV záření a chemikálie), aby mohla být použita i v akváriích, kde je mnohem nižší teplota vody.
Díky tomu, že se jednalo o mutanta a nikoli čistou linii z původního areálu, byla lazucha schopna se uchytit ve vodách Středozemního moře, které jsou ve srovnání s její domovinou v Karibiku mnohem chladnější. „Uprchlíka“ poprvé nalezl algolog Alexandre Meinesz v roce 1984 v pobřežních vodách v blízkosti muzea. Porost lazuchy v té době zaujímal jen malou plochu o velikosti asi metru čtverečního. V roce 1990 už to ale byly tři hektary a o patnáct let později už řasa vytvořila souvislý pás podél mořského pobřeží o délce 190 km a celkové ploše 13 tisíc hektarů.
Zhruba ve stejnou dobu byl dotyčný mutant nalezen i v Jaderském moři a na západním pobřeží USA, což ilustruje, jak rychlé a nebezpečné jsou biologické invaze ve vodním prostředí. Proč ale o této řase mluvíme jako o zabijákovi? Lazucha tisolistá se obvykle vyskytuje v hloubkách 5–35 metrů, ale mutantní kolonie pronikají až do hloubky kolem sta metrů. Snadno se uchycují na rozličných substrátech a rychleji se množí. Drobné úlomky řasy se navíc mohou přenášet prostřednictvím mořských proudů, proto můžeme její nové výsadky během poměrně krátké doby najít třeba úplně na druhé straně zeměkoule.
Je schopna přežívat v širokém rozmezí teplot mezi 7 a 32 °C a díky mohutnému vzrůstu (až tři metry u mutanta) dokáže v boji o světlo a živiny „převálcovat“ nejen původní druhy řas, ale i společenstva přisedlých bezobratlých živočichů a vyšších rostlin, například „mořskou trávu“ (Posidonia oceanica).
U lazuchy byly navíc objeveny alelopatické účinky. Může mít tedy nepříznivý vliv na okolní biotu skrze sekundární metabolity, které produkuje. Jedná se konkrétně o toxický acetylenický seskviterpen caulerpenyn, který je jedovatý i pro živočichy, včetně člověka. Sekundární metabolity u lazuchy plní funkci chemické obrany, proto nemá v nepůvodním areálu téměř žádné přirozené nepřátele, kteří by mohli její početnost udržovat v patřičných mezích.
Výjimku tvoří například okáč obecný (Sarpa salpa), ryba, která je schopna porosty lazuchy „spásat“. V jejím těle ale dochází k akumulaci toxinů, které řasa produkuje, tudíž je pak tato ryba sama jedovatá (i pro člověka). Lazucha tisolistá navíc vytváří monotypické porosty, čímž zcela přetváří původní habitaty a znatelně snižuje biodiverzitu původních společenstev. Pro rybáře jsou takové oblasti k lovu naprosto nevhodné a to nejen kvůli riziku odlovu „jedovatých“ ryb, ale i proto, že porosty s invazní řasou jsou pro ostatní druhy ryb zcela nehostinné.
A kde je ta chyba? Kde jinde zakládat mořská akvária než u moře? Případ Caulerpa však ilustruje ještě jeden, v invazní ekologii přímo fatální omyl – že máme dost času a že nebude tak zle.
Nemáme a bude. Popsaná historie má totiž zvláštní závěr, byť za opravdový dovětek ji mohou považovat jen v Kalifornii. Tam totiž začali jednat okamžitě poté, co v roce 2000 zjistili výskyt lazuchy v pobřežních vodách. S vynaložením značného úsilí se jim podařilo zabránit masovému šíření. Zároveň ale museli učinit i morálně obtížné rozhodnutí. Z dlouhodobého hlediska bylo nicméně použití herbicidů spojené s úmrtím některých mořských ryb, bezobratlých a rostlin určitě menším zlem, než nechat řasu rozrůstat.
Roku 2006 byla lazucha v jižní Kalifornii oficiálně prohlášena za vyhubenou. Naproti tomu Evropa, která zůstala v klidu, dnes sklízí plody svojí bohorovnosti.
Introdukce anglických pěvců, kteří měli Nový Zéland ve druhé polovině 19. století spasit od záplavy hmyzích škůdců, je další ukázkou lidského pochybení, které skončilo invazí zavlečeného druhu.
Přistěhovalci na Zélandu vytvořili habitaty, na které místní druhy nebyly adaptovány, a tudíž si (často rovněž zavlečení) hmyzí škůdci mohli na polích nerušeně „debužírovat“.
Výběr ptačích druhů byl, alespoň v některých případech, všechno jen ne šťastný. Často totiž takzvané aklimatizační společnosti, zřizované za účelem usnadnění adaptace introdukovaných druhů, sáhly i po ptácích, kteří natropili víc škody než užitku.
Asi nejkřiklavějším příkladem je vrabec domácí (Passer domesticus), nad jehož úbytkem v evropských městech poslední dobou lamentujeme, ale který je na Zélandu i 150 let od první introdukce velmi početný. Aklimatizační společnosti o vrabce na začátku stály, když se však postupem času začaly množit stížnosti farmářů, snažily se příslušné spolky zbavit odpovědnosti za jejich introdukci. Aklimatizační společnost z Canterbury se pokusila celou záležitost hodit na nebohého kapitána Stevense, který prý neuposlechl jejího příkazu, a místo aby pět dovezených vrabců utopil, vypustil je do volné přírody.
V Otagu zase tvrdili, že s tím nemají společného vůbec nic a že se všichni vrabci rozšířili právě z Canterbury. V obou případech se jednalo o bohapustou lež. Aklimatizační společnost z Canterbury v roce 1867 vypustila rovnou čtyřicet vrabců domácích a ještě se v následujících výročních zprávách pyšnila, jak jejich populace utěšeně roste. V Otagu jich v šedesátých letech vypustili přinejmenším čtrnáct.
Již od konce sedmdesátých let 19. století ale na Novém Zélandu vznikají organizované skupiny (takzvané Sparrow Clubs) s jasným posláním – likvidací vrabců. Jak vidno, nenaplněným … Pronásledováni byli ovšem i zástupci ostatních druhů – skřivani, zvonci a strnadi, o kterých se již ve Vesmíru psalo loni v červnu. Sbírala se vejce, vykupovaly ptačí hlavy a sela otrávená semena. Problém se však táhl až do 20. století.
Jen pro ilustraci, do poloviny roku 1918 vyplatili v Ashburtonském okrese (Canterbury) odměnu za 160 000 ptačích hlav, zejména vrabců a skřivanů. Jelikož tato oblast tvoří pouhá 2,5 procenta území Nového Zélandu, je jasné, že v celostátním měřítku se každoroční mortalita musela pohybovat v milionech. A ještě poznámku – u skřivanů je obzvláště pikantní, že zatímco v jedné části Jižního ostrova, v Nelsonu, už byli počátkem sedmdesátých let přemnoženi a páchali škody, ostatní oblasti si tyto již přebytečné nevítané příživníky od Nelsoňanů kupovaly, protože byli levnější než import z daleké Británie. Že nakonec nebyla ptačí genocida dotažena na Novém Zélandu do konce, je ale možná dobře, jak ukazuje tragický případ z Číny, kde Mao přikázal zničit vrabce, aby zvýšil výnosy, a výsledkem byl totální hladomor. Pro změnu je totiž vystřídali neregulovaní škůdci hmyzí.
S přírodními silami si zkrátka není radno zahrávat. A pocit, že jemnému předivu vztahů mezi zavlečenými a původními organismy a případným důsledkům našich zásahů dobře rozumíme, je dalším běžným omylem, pozorovaným při výzkumu biologických invazí.
Že je třeba mít na paměti vzájemné vztahy mezi různými trofickými úrovněmi a skupinami organismů, dokládá další omyl, o kterém bychom se chtěli zmínit.
Kulisami budiž pěstované fíkovníky (rod Ficus) na Floridě. Fíkovníky jsou opylovány blanokřídlým hmyzem. Téměř každý ze 750 druhů rodu má svůj druh vosičky. Na Floridě rostou dva původní druhy fíkovníků a více než šedesát nepůvodních se tam pěstuje, protože jsou ceněny jako stromy poskytující stín. Jejich přitažlivost v očích ekologů zvyšovala skutečnost, že bez opylovačů se nemohly rozmnožovat, takže nepředstavovaly nebezpečí pro místní rozsáhlé mokřady Everglades a ostatní přirozenou vegetaci.
Na počátku sedmdesátých let 20. století ale došlo k nechtěnému zavlečení opylovačů. Tři druhy fíkovníků (F. microcarpa, F. benghalensis a F. altissima) se chopily příležitosti, začaly se množit a v oblasti zdomácněly. Důsledky naturalizace se projevují především ve městech.
Problémy působí mohutné kořeny, ale třeba i silná mazlavá vrstva spadaných zralých plodů. Ficus microcarpa má navíc stejně veliké plody jako domácí F. aurea, takže ho žere původní fauna a šíří ho ptáci.
Někteří ekologové se proto domnívají, že je jen otázkou času, kdy se objeví ve zmíněných Everglades.
Na celém případu je zajímavé, že neúmyslné introdukci opylovače v sedmdesátých letech předcházel v roce 1937 neúspěšný pokus o introdukci opylovače jednoho druhu fíkovníku a ještě v roce 1969 jistý pan Condit s ulehčením kvitoval, že se nezdařil.
Paradoxně v tomto případě člověk neuspěl a omyl za něj tak trochu dokonala příroda Jinak ale o lidské omyly není v případě rostlin nouze. Mnoho dnes nechvalně proslulých invazních druhů člověk původně úmyslně vyséval či vysazoval do přírody, často velkoplošně. Jedná se kupříkladu o druhy, jejichž úkolem bylo zpevňovat duny na mořském pobřeží jako je růže svraskalá (Rosa rugosa) či kosmatec jedlý (Carpobrotus edulis). V našich podmínkách jsou typickým příkladem introdukce medonosných rostlin – vlčího bobu mnoholistého (Lupinus polyphyllus), trnovníku akátu (Robinia pseudoacacia) či dřevin vysazovaných do volné krajiny.
A nezůstalo jen u rostlin, také většina invazí ptáků a savců začala tak, že je někdo úmyslně vypustil do přírody.
V archivu tištěného Vesmíru čtěte též:
Zavlečené rostliny – jak je to u nás doma?
S vlky vít: alternativy boje proti zavlečeným druhům rostlin
Zelení cizinci přicházejí
Zavlečené rostliny
Lidé milují krásná čísla. A když s jejich pomocí dokážou předpovídat existenci dosud nepoznaného, vzniká cosi magického. Pokud se to stane ve vědě, je zaděláno na vzrušující příběh přinejmenším na několik staletí dopředu.
Psal se rok 1766, když světlo světa spatřila podivuhodná myšlenka. Zformuloval ji pětatřicetiletý Johann Daniel Titius (1729-1796), astronom a profesor matematiky na univerzitě v německém Wittenbergu. Nepřekvapí proto, že její podstata stojí na velmi elegantní posloupnosti čísel. Titius si všiml, že vzdálenost tehdy známých planet od Slunce má jistou zákonitost. Navrhl vzorec (viz 2. sloupec násl. tabulky), jehož výsledek stačilo vydělit 10 a vyšla střední vzdálenost planety od Slunce, vyjádřená v astronomických jednotkách (AU, odpovídá vzdálenosti Země od Slunce). Ukázalo se, že od skutečnosti se takto získaný výsledek liší minimálně. Největší odchylku mají Mars a Saturn.
Titius si všiml mezery mezi Marsem a Jupiterem a uvažoval: „Proč by měl Stvořitel ponechat tento prostor prázdný?“ O šest let později si na otázku odpoví teprve pětadvacetiletý německý astronom Johann Elert Bode (1747-1826) tím, že je tam dosud neobjevená planeta.
Dalších dvanáct let na Titiovu myšlenku sedal prach. Málem by ji byl zanesl docela, kdyby to nebyl opět Bode, kdo na ni upozornil a její život prodloužil. Stalo se totiž, že 13. března 1781 objevil William Herschel planetu Uran. Johann Bode o ní v roce 1784 vydal obsáhlou monografii a upozornil na velmi zajímavou shodu mezi vypočítanou vzdáleností Uranu a její skutečnou polohou.
Co mohlo více posílit důvěru v to, že je Titiův vzorec správný? Bode vůbec nepochyboval, že tomu tak je, a opět upozornil na existenci mezery mezi Marsem a Jupiterem, čímž odstartoval dlouhou astronomickou debatu. Odehrávala se především na stránkách hvězdářské ročenky Berliner Astronomisches Jahrbuch, kterou Bode, tehdy už jako ředitel Berlínské observatoře, vydával a snažil se spolu s dalšími kolegy přimět vědeckou komunitu k hledání chybějící planety.
Nakonec vzal iniciativu do svých rukou. V době, kdy Evropou táhnou Napoleonova vojska od jedné vítězné bitvy ke druhé, se v září 1800 schází v berlínském domě Johanna Schröttera šestice astronomů vedená Bodem. Jak budeme hledat chybějící planetu? Diskutují a plánují vytvořit skupinu 24 astronomů, kteří si hvězdnou oblohu rozdělí na úseky, aby šla práce při hledání neznámého objektu rychleji „od oka“.
Bodeův atlas hvězdné oblohy Uranographia byl na svou dobu (vydán roku 1801) mimořádným dílem. Nové objevy se porovnávaly právě s takovýmito mapami.
Ještě než se mohlo vše rozběhnout naplno, jak si předsevzali, se ale těleso podařilo objevit řediteli observatoře v Palermu – Giuseppe Piazzimu. V noci z 31. prosince 1800 na 1. ledna mu do oka padl dosud neznámý malý bod v souhvězdí Býka. Několik dnů sledování jeho pohybu mezi hvězdami pak umožnilo třiadvacetiletému Karlu Friedrichu Gaussovi (1777-1855) spočítat dráhu objektu ve sluneční soustavě a stanovit, že jeho střední vzdálenost od Slunce činí 2,77 astronomických jednotek. Byl to triumf, který pro současníky definitivně potvrdil platnost nyní již Titius-Bodeova zákona, předpovídajícího ve vzdálenosti 2,8 astronomické jednotky od Slunce existenci tělesa, které Piazzi pojmenoval podle římské bohyně úrody Ceres.
Na novou planetu se velmi záhy zaměřily dalekohledy mnoha astronomů na celém světě. A pak se s objevy doslova roztrhl pytel. Pouhý rok nato, 28. března 1802, si Heinrich W. Olbers všiml, že se Cereda nepohybuje po obloze zcela osamoceně. Nové těleso nazval Pallas. Pouhé dva roky nato – v září 1804 – oznamuje K. L. Harding objev Juno a za další tři roky opět Olbers přidává čtvrté těleso – Vestu. Všechna jsou ve stejné vzdálenosti od Slunce a mají jedno společné – jeví se jako málo jasné body, což astronomové přičítají jejich malým rozměrům. I tak jim zpočátku říkají planety. Po patnáctileté přestávce ale začínají vědci nacházet další drobné objekty (k 1. lednu 2005 jich znali už 264 447, vyskytují se v rozmezí 2 až 5 astronomických jednotek od Slunce) a z bývalých čtyř planet se staly planetky a v případě Ceredy (až roku 2006) trpasličí planeta.
Na platnosti Titius-Bodeova zákona ale objev prvních nových asteroidů nic nezměnil. Až do roku 1846.
V dráze planety Uran si astronomové všimli zvláštních odchylek. Nebývala přesně tam, kde by podle výpočtů být měla. Jako by s ní „cloumala“ dosud neznámá planeta. Francouzský astronom Urbain Le Verrier vypočítal její možnou polohu, ale nikdo z jeho kolegů se neměl k tomu, aby se ji pokusil najít. Zoufalý Le Verrier proto poslal dopis do Berlína Johannu Gottfriedu Gallemu. Ten spolu se studentem astronomie Louisem d’Arrestem zahájil pozorování ještě tentýž večer, 23. září 1846. Asi hodinu poté našli podezřelou „hvězdu“, jež se do další noci výrazně posunula. Tak byla objevena planeta Neptun, zasazující Titius-Bodeovu zákonu citelnou ránu. Neptun totiž kolem Slunce obíhá ve vzdálenosti o 29 % menší, než jakou předpovídá teorie, vycházející ze „zákona“. A když roku 1930 astronom Clyde Tombaugh našel Pluto, byl s teorií konec.
Plutův rozdíl mezi vzdáleností podle Titius-Bodeova pravidla a skutečností se zdá být značný. Pokud bychom však Neptun „přeskočili“, Titius-Bodeovo pravidlo je vzdáleností 38,8 astronomické jednotky docela blízko Plutově skutečné vzdálenosti s chybou pouhých 1,62%. Zdá se tedy, že Neptun je planetou, kterou máme jaksi „navíc“. Rozumný důvod, proč bychom ji měli přeskakovat, však neexistuje.
Dnes věda považuje Titius-Bodeovo pravidlo za pouhou náhodu, krásnou a oblíbenou díky souvislosti s elegantní číselnou řadou. Kritici tvrdí, že velkou slabinou Titius-Bodeova pravidla je, že není založeno na žádném teoretickém vysvětlení pozorovaného jevu. Pokud nějaké vysvětlení existuje, pak je to kombinace dráhové rezonance planet a nedostatku stupňů volnosti celého systému: v takovém případě libovolný náhodně vybraný stabilní planetární systém (a naznačují to i matematické simulace formování planet) bude s vysokou pravděpodobností Titius-Bodeovu pravidlu odpovídat. Proto také některé vědecké časopisy, jako třeba Icarus, již nepřijímají články, pokoušející se pracovat s vylepšenou verzí pravidla.
Jak už jsme řekli, pro naši sluneční soustavu není beze zbytku vyhovující. Ale lidské oko už nahlíží pod sukně dalším hvězdám v našem bezprostředním vesmírném okolí. Máme už stovky potvrzených objevů planetárních systémů u cizích sluncí, z nichž by pánové Titius i Bode měli radost. Australští astronomové Charles. H. Lineweaver a Timothy Bovaird v roce 2013 v časopisu Monthly Notices of the Royal Astronomical Society (MNRAS, článek k dispozici on-line; anglicky – placený přístup) analyzovali data ze 68 planetárních systémů se čtyřmi a více zjištěnými planetami u cizích hvězd, zkoumaných Keplerovým kosmickým dalekohledem. Zjistili, že většina exoplanetárních systémů (96 %) zkoumaného vzorku odpovídá Titius-Bodeovu pravidlu více než naše sluneční soustava. Předpokládají proto, že Titius-Bodeovo pravidlo může být užitečným pomocníkem v předpovědi dosud neobjevených exoplanet. Z 97 planet předpovězených s pomocí Titius-Bodeaova pravidla se jich později skutečně podařilo nalézt pět, což je výrazně méně, než se předpokládalo.
Neexistence kvalitních předpovědních metod pro malé planety je dosud hlavní překážkou odhadu, kolik je ve vesmíru planet podobných Zemi. Letos v časopisu MNRAS vyjde další článek vědecké dvojice Lineweaver-Bovaird. S použitím Titius-Bodeova pravidla v něm předpovídají dalších 228 planet u 151 planetárních systémů, zkoumaných Keplerovým dalekohledem. Naznačují, že u každé hvězdy je v obyvatelné zóně v průměru 2±1 planeta (viz planety v zeleném pruhu na následujícím obrázku).
Zatím nevíme, jestli předpovědi Bovairda a Lineweavera vyjdou. Přes veškeré úspěchy hledání planet u cizích hvězd zatím stále neznáme ty malé, kupříkladu o velikosti našeho Merkuru. Nevíme, jak se v okolí svých hvězd chovají. Pokud se nám k nim ale v budoucnu podaří dohlédnout – a to se dříve či později stane – pak se může stát, že Titius-Bodeovo pravidlo bude buď definitivně prohlášeno za omyl, anebo – a to by bylo mile kuriózní – by bylo rehabilitováno (neboť bylo mezi omyly zařazeno omylem) a povýšeno na zákon, který by porušovala naše vlastní stará dobrá sluneční soustava.
I ona v tom však může být nevinně. Platí-li totiž hypotéza, kterou český astronom David Nesvorný z amerického Jihozápadního výzkumného institutu (Southwest Research Institute) v Boulderu formuloval v roce 2011, tedy že sluneční soustava měla kdysi o jednoho plynného obra více, jehož „vykopnutím“ se oběžná dráha některých planet vlivem gravitace výrazně změnila, pak by to třeba mohl být důvod, proč pro naši sluneční soustavu Titius-Bodeovo pravidlo nevychází právě až od dráhy Saturnu.
Nakonec je třeba konstatovat, že omyly jsou ryze lidská kategorie událostí. Jsou vždy důkazem toho, že naše poznání světa se stále rozvíjí. V dnešním světě, kdy se k publikaci přijímají především články, které svět posouvají kupředu, je stále těžší prosadit se tomu, kdo sděluje: „Tudy ne, přátelé …!“
Zatímco evolučně limitované „fyzické“ smysly jsme si šikovně prodloužili pomocí přístrojů v čele s dalekohledem, mikroskopem, teploměrem, náš „smysl“ pro správnost úsudku zůstává pořád stejně lidský… Výsledkem jsou chyby, které se ve svých základních typech neustále opakují.
Proč si lidé odedávna mysleli, že Země je středem vesmíru? Říkal jim to jejich základní smysl, zrak. Klasickým příkladem smyslového klamu ve vědě je klasifikace organismů v biologii. Od časů Carla Linného se rostlinné a živočišné druhy zařazovaly hlavně podle toho, jak vypadají. Po necelých třech staletích života v omylu je všechno jinak – hlavním měřítkem příbuznosti se stala míra podobnosti nikoli organismů samotných, nýbrž jejich genomů. A k těm zrak ani další lidské smysly přímo nedosáhnou.
Asi nejběžnější jsou omyly, kdy se badatel splete takříkajíc objektivně, prostě proto, že se v nově objeveném prostoru nemá čeho zachytit. V takovém případě by měla platit Occamova břitva: dříve, než do vysvětlení problému vnesu nový prvek, musím se o to pokusit pomocí prvků již známých. Kupříkladu Henri Becquerel objevil počátkem roku 1896 stálé pronikavé vyzařování uranu. Zprvu je považoval za nový, razantnější druh již známé luminiscence, a teprve po týdnech dalšího zkoumání musel připustit, že se jedná o zcela novou vlastnost uranu (Marie Curieová ji pojmenovala radioaktivita).
Carleton Gajdusek zase nervovou nemoc novoguinejských domorodců zvanou kuru vysvětlil roku 1957 působením tzv. pomalých virů (viry jako takové byly známy přes šedesát let). Až po mnoha letech Stanley Prusiner ukázal, že žádné „pomalé viry“ neexistují a že příčinou kuru jsou tzv. priony, do té doby neznámý typ bílkovin (tedy částic bez vlastní dědičné informace).
Za přeborníky mezi occamovskými holiči na nejvyšší vědecké úrovni lze považovat manžele Irène a Frédérika Joliot-Curieovy. Ti počátkem 30. let minulého století při bombardování některých lehkých prvků částicemi alfa získali nové, mimořádně pronikavé záření, které pokládali za velmi energetické gama paprsky. V tomto smyslu referovali v pařížské Akademii věd. Krátce nato v Nature James Chadwick ono „gama záření“ ztotožnil s neutrony, jejichž existenci předpověděl a pojmenoval jeho učitel Rutherford…
Těžko říct, co bylo příčinou Joliot-Curieových opatrnosti, že by kuratela stárnoucí legendy Marie Curieové? Vzápětí zase Joliotovi při výzkumu čerstvě objevených neutronů vyfotografovali v mlžné komoře částice hmotnosti elektronů, avšak stáčející se mezi póly magnetu na opačnou stranu. Snímky interpretovali tak, že jde o elektrony letící bůhvíproč v protisměru… Zhruba ve stejné době za Velkou louží Carl Anderson na mlžných snímcích kosmického záření našel tytéž částice. Bez zábran je prohlásil za elektrony s kladným nábojem a nazval je pozitrony. (Existenci antihmoty včetně hypotetických pozitronů vypočítal čtyři roky předtím Paul Dirac, za což byl jedním z největších teoretických fyziků Lvem Landauem zpočátku nazýván „Durak“, rusky „hlupák“.)
Jak vidno, Occamova břitva je v drtivé většině případů báječná věc, ale kdyby ji použili úplně všichni badatelé úplně vždycky, poznání by možná narůstalo hezky pravidelně, postupně, jenže objevy převratné, skokové, by potkal nechvalně známý osud dítěte ve vylévané vaničce… a borci paradigmat kalibru Koperníka, Galilea, Darwina, Freuda, Einsteina by splakali. Zde mi tane výrok Nielse Bohra nad odvážnou myšlenkou jednoho ze svých kolegů: „Není nejmenších pochybností, že máme před sebou šílenou teorii. Otázkou je, zdali je natolik šílená, aby mohla být správná.“
Zbývá dodat, že v reálném životě se occamováním nezdržují jen pavědci a šarlatáni.
„Každá chyba je důsledkem vnějších faktorů (například emocí či vzdělání), rozum sám nechybuje,“ tvrdil největší logik Kurt Gödel. Matematik Petr Vopěnka soudil podobně: „Rozum je neomylný, mýlit se mohou jenom lidé, kteří ho užívají.“ Myšlenky obou géniů lze dovršit: Žádný lidský objev není učiněn zcela bez citu.
V následujících dvou příkladech se (vesměs věhlasní) badatelé jistě snažili být maximálně nezaujatí. Podaří se vám v jejich závěrech odhalit nějakou emoci?
První se týká stáří Země. Pomineme-li výpočty z biblické chronologie (pokud je mi známo, výsledky varírovaly od 3 761 do 5 201 let př. Kr.), tak zřejmě první se o vědecký výpočet (spíše pořád ještě odhad) pokusil v roce 1715 Edmund Halley. Vyšel ze slanosti moří a řek a dospěl k hodnotě „mnohem vyšší než odpovídalo bibli“. Zhruba o půl století později Georges Buffon z rychlosti chladnutí tavenin dospěl k hodnotě 75 000 let, zatímco z rychlosti usazování vápence mu vyšly 3 miliony.
Lord Kelvin kolem roku 1870 rovněž dle rychlosti chladnutí dospěl k hodnotě 20-400 milionů let. Ze slanosti moří a rychlosti loužení hornin ovšem tentýž badatel dostal milionů sedm set padesát.
Přelom přinesl objev radioaktivity koncem 19. století. Ernest Rutherford jako první z poměrů izotopů uranu a olova v jedné z rozpadových řad určil stáří Země na maximálně 3,4 miliardy let. (Momentálně se uvádí hodnota 4,54 miliardy let.)
Druhým příkladem jsou rozměry vesmíru nahlížené skrze vzdálenost některých hvězd. Autorem zřejmě prvního racionálního odhadu vzdálenosti hvězdy od Země byl v druhé polovině 17. století Christiaan Huygens.
U jasného Siria došel k 27 000násobku vzdálenosti Země – Slunce, což se tehdy zdálo nepředstavitelně moc. Přitom skutečná hodnota je ještě dvacetkrát vyšší.
Friedrich Bessel o půldruha století později už (celkem správnou) hodnotu vzdálenosti hvězdy 61 Labutě (600 000 astronomických jednotek) udával zcela chladnokrevně.
Klíč k odhalení emocí vidím ve faktu, že zmiňovaným přírodovědcům vycházely hodnoty vždy bližší dobovým názorům, nikoli vzdálenější. To nasvědčuje buď malé odvaze, nebo snaze o maximální přijatelnost výsledku pro odbornou veřejnost, nebo prostě jen vlastní konzervativnosti. Kdo nezhřešil, ať si hodí.
Jakkoli ve vědě nežádoucí, kontaminace objevu emocemi bývá zajímavější, poněvadž lidštější. A hned nejznámější příklad: Přestože velikost i tvar zeměkoule byly známy od antiky (Eratosthenes z Kyrény došel pro obvod Země k hodnotě 39 960 km), jinak výtečně informovaný Kryštof Kolumbus počítal s obvodem podstatně menším a vzdálenost z Evropy do Japonska západním směrem odhadl na necelých 5 000 km, tedy zhruba čtvrtinu skutečnosti. Nicméně bez tohoto omylu (možná až podvodu) by se zřejmě jeho plavba za zapadajícím Sluncem nikdy nerealizovala. 1)
Krystalickou podobu jevu „přání otcem myšlenky“ ve vědě vystihuje výmluva starořeckých Pythagorejců, když jim nevyšla předpověď jakéhosi astronomického jevu: „Naše výpočty jsou správné, to skutečnost se mýlí!“
A hned proti tomu postavme krédo biologa Thomase Huxleye: „Dbám, abych učil své touhy podřizovat se faktům, nikoli abych fakta nutil být v souladu s mými touhami… Stůjte před fakty jako malé dítě, buďte připraven vzdát se jakéhokoli apriorního názoru, následujte přírodu, ať vás vede kamkoli, k jakýmkoli propastem. Jinak nepoznáte nic.“
Vědecké chyby „cinknuté“ očekáváním lze nahrubo rozdělit do dvou velkých říší:
a) Vidím, co chci vidět, tedy omyl z touhy po objevu. Důsledkem bývá chyba prvního druhu – falešný nález. Těmi se historie vědy přímo hemží, stačí připomenout všechna možná fluida (étér ve fyzice, calorique a flogiston v chemii, vis vitalis v biologii, miasma v medicíně, různé druhy léčebných kosmických energií), domnělé planety (Vulkán, opakovaně planeta X), chemické prvky (nebulium, v Praze zrozený dvimangan), až po nejslavnější nastrčené nálezy typu piltdownského člověka nebo Rukopisů.
b) Nevidím, co se bojím vidět, omyl ze strachu z objevu. Důsledkem bývá chyba druhého druhu – přehlédnutý nález. Ty se se možná množstvím nevyrovnají falešným, zato bývají pikantnější, poněvadž často zacházejí daleko za meze prosté lidské konzervativnosti a skrze předsudek či osobní animozitu spějí ke stavu výpadku soudnosti.
Dva příklady z těch extrémních: Slavný pařížský profesor medicíny Jacobus Sylvius na Vesaliovu průkopnickou učebnici anatomie reagoval knihou Vyvracení šílencových urážek vůči textům Hippokrata a Galena, z níž nabízíme malou ukázku: „Bývalo by snadnějším úkolem vyčistit Augiášovy chlévy nežli odstranit ty nejhorší lži z této matlanice splácané z vykradačství a nadmuté pomluvami…Zapřísahám Jeho císařskou Milost, aby nelítostně a tvrdě potrestala, tak jak si zasluhuje, tuto zrůdu zplozenou a vypěstovanou v jeho vlastním domě, tento nejodpornější příklad ignorance, nevděku, arogance a bezbožnosti, aby ji zadusila, aby šířit nemohla jed po zbytku Evropy svým morově smrdutým dechem…“
Nu a Pařížská akademie věd poté, co roku 1790 přes čtyři stovky lidí ve Francii na vlastní oči pozorovaly déšť kamenných meteoritů, rezolutně vyhlásila: „Kameny z nebe padat nemohou, a proto nepadají!“
O vášnivém omylu mladého Johannese Keplera s Kosmografickým mystériem si lze přečíst v starším textu Pouť za harmonií světa, zde se věnujme kauzám zánovnějším.
Začínající americká kulturní antropoložka Margaret Meadová v roce 1926 během svého devítiměsíčního pobytu na samojském ostrově Tau v Polynésii zkoumala (zejména sexuální) zvyklosti tamějších dospívajících dívek. Ty ovšem brzy poznaly, co jejich bílá návštěva ráda slyší, a celou dobu ji krmily báchorkami vzdálenými skutečnosti, což badatelka ochotně spolkla a po návratu vydala knihu, která tamní život líčí jako idylku, hotový ráj na zemi. Kniha jí přinesla slávu a uznání, zatímco mladší kolega z Austrálie, který později strávil na Samoi šest let, se nestačil divit.
Další příklad: V červnu 1988 otiskla Nature rozsáhlou studii významného francouzského imunobiologa Jacquese Benvenista, již financoval farmaceutický průmysl, s tímto resumé: „Protilátky vyvolávají u bílých krvinek biologickou reakci, i když jsou tyto protilátky ve vodném roztoku zředěny tak, že existuje jen malá šance, aby se v jednom vzorku nacházela alespoň jediná jejich molekula.“
Zatímco homeopaté jásali, plakali chemici a farmakologové, kteří se řídili přírodními zákony. Podle těch je rychlost reakce vždy úměrná koncentraci reagujících látek. A jak může reagovat něco, co po vysokém naředění v roztoku není?!
Přece proto, tvrdili už dlouho homeopaté, že látka třebas do nicoty naředěná zanechá v rozpouštědle informaci o své struktuře. Je tu ovšem podmínka: vodou se musí mezi všemi stupni ředění intenzivně třepat, aby „nezapomněla“. Teprve pak si kýženou informaci „zapamatuje“, prostě udrží jakési otisky té látky, na které pak organismus reaguje. A právě toto nyní v podstatě vyplývalo z Benvenistových výsledků.
Pod tlakem vědecké veřejnosti redakce Nature požádala profesora Benvenista o reprodukování pokusu za přítomnosti nezávislé komise. Ta dospěla k závěru, že autoři „své výsledky dostatečně nezkontrolovali a že zřetelně podlehli sebeklamu“.
V březnový předvelikonoční čtvrtek roku 1989 renomovaný anglický elektrochemik českého původu Martin Fleischmann a jeho žák Stanley Pons zveřejnili něco úžasného – objev jaderného slučování probíhajícího za normální teploty. Přeloženo: to, co se explozivně děje při obrovských teplotách a tlacích ve Slunci nebo ve vodíkové pumě uprostřed výbuchu štěpné jaderné roznětky, to, čeho se početné týmy vědců už desítky let marně snaží v řízené podobě dosáhnout pomocí jako dům velkých elektromagnetů a laserů, oni dva svedli v baňce velikosti sklenice od okurek.
Podle autorů vzniká při elektrolýze těžké vody elementární deuterium, které se výborně rozpouští v kovovém palladiu. Mezi uzly krystalové mřížky palladiové katody se přitom místně stlačí tak silně (až na 1024 atmosfér), že jsou překonány odpudivé síly mezi souhlasně nabitými jádry deuteria a ty se sloučí na helium za vzniku tepla a radioaktivního záření. Což by vzhledem k zásobám deuteria v mořské vodě znamenalo definitivní vyřešení jakékoli energetické krize.
Po počáteční euforii, kdy „studenou fúzi“ nahodili v nejedné laboratoři po světě, se však výsledky nepodařilo potvrdit. Touha jim oslabila soudnost. Autoři svá měření dostatečně kriticky neprověřili.
Dějiny vědy zaznamenávají pozoruhodné případy zpátečnictví projevovaného často i uznávanými kapacitami doby.
Aby bylo jasno, ve zdravé míře věda konzervativní být musí, což filosof Karl Popper vyjádřil lakonicky: „Omezená dávka dogmatismu je pro pokrok nutná.“ Kdyby ne, tak by se ani ty nejnadějnější, potenciálně správné hypotézy nemusely dožít pořádného ověření, jsouce opakovaně vytlačovány variantami stále novějšími…
Když Galileo koncem roku 1609 sestrojil dalekohled, užil si své: „Zde v Padově je první profesor filosofie, kterého jsem opětovně a naléhavě žádal, aby se podíval na Měsíc a na planety mým sklem, ale on vytrvale odpírá to učinit…“
Když potom počátkem roku 1610 objevil první čtyři měsíce Jupitera, jeden z jeho učených kolegů oponoval: „V hlavě je sedmero oken: dvě nozdry, dvě oči, dvě uši a ústa; tak i na nebesích jsou dvě hvězdy příznivé, dvě nepříznivé, dvě dávající světlo a Merkur jediný nerozhodný a neurčitý. Z tohoto zjevu a mnoha jiných podobných zjevů v přírodě, jako je sedmero kovů atd., které vypočítávat by nás vedlo příliš daleko, usuzujeme, že také planet je nezbytně sedm. Kromě toho tyto souputníky Jupitera nemůžeme vidět pouhým okem, a proto nemohou mít vliv na Zemi, a proto by byly bez užitku, a proto neexistují. Kromě toho staří národové zrovna tak jako nynější Evropané přijali rozdělení týdne na sedm dní a nazvali je podle sedmi planet. Jestliže nyní počet planet zvětšíme, celá soustava se zhroutí.“ (Planetami míněny putující tehdy známé objekty: Merkur, Venuše, Měsíc, Slunce, Mars, Jupiter a Saturn. Jupiterovy měsíčky by byly navíc.)
Vynálezce antisepse Joseph Lister jako velevážený kmet vzpomínal: „Pamatuji si, že jsem v raném období života muži s vysokou učitelskou reputací předvedl některé objevy, které se mi podařilo pozorovat. Byl jsem velmi udiven a bolelo mě, že i když všechna fakta před ním ležela se stejnou zřejmostí, zdálo se, že on vidí jenom ta, která se shodovala s jeho předchozími teoriemi.“
Charles Darwin se obrnil ironií: „Vývoj názorů bude zřejmě pomalejší, než jsem čekal, určitě pomalejší, než vývoj druhů…“
Nepružnost tu a tam projevili i ti nejvýznamnější vědci. O Landauovi už zmínka byla, známý je rovněž postoj jednoho z nejvýznamnějších astrofyziků předválečné éry Arthura Eddingtona k černým dírám. Přestože výpočty jeho mladšího kolegy Subrahmanyana Chandrasekhara a potom i dalších jejich vzniku po kolapsu hmotnějších hvězd nasvědčovaly, sir Arthur je tvrdošíjně odmítal: „Měl by existovat přírodní zákon, jenž by hvězdám zakazoval chovat se takto absurdně!“
Rezervovanost stárnoucích badatelů k extrémním novotám vyjádřil Arthur Clarke půvabným bonmotem (označovaným jako 1. Clarkeův zákon): „Když význačný, avšak postarší vědec konstatuje, že je něco možné, má skoro jistě pravdu. Když konstatuje, že něco je nemožné, velmi pravděpodobně se mýlí.“
Dokonce i Albert Einstein, autor výroku, že „je obtížnější rozbít předsudek než atomové jádro“, nejméně jednou v životě projevil vědeckou bázlivost. Když v roce 1915 ve své teorii gravitace (obecné teorii relativity) matematicky propoutal  prostor, čas a hmotu, mimo jiné mu vyšlo, že vesmír se musí buďto rozpínat, nebo smršťovat. Tento výsledek Maestra fyziky tak vylekal, že mu neprodleně nasadil chomout a přimyslel do svých rovnic tzv. kosmologickou konstantu – jakousi svěrací kazajku, která měla vesmír znehybnit.
Určitou dobu Einsteinovo renomé fungovalo, ale pak se někteří kolegové začali bouřit. První roku 1922 Rus Alexandr Fridman, který konstantu odmítl a řešením relativistických rovnic získal pár modelů vesmíru nestabilního.
Pět let poté belgický kněz Georges Lemaître nezávisle učinil totéž a vyslovil názor, že vesmír se zrodil rozpínáním „kosmického vejce“. Tvrdil rovněž, že expanzi vesmíru lze ověřit pozorováním galaxií.
Což pak v roce 1929 v Americe na tehdy největším dalekohledu světa prokázal Edwin Hubble. Když se to Einstein dozvěděl, prohlásil, že kosmologická konstanta byla „největší volovinou jeho života“.
Naštěstí objektivní poznávání přírody má tu výhodu, že ze své podstaty samo sebe neustále opravuje. Z tohoto pohledu lze říct, že věda je nikdy nekončící cesta ke stále menším omylům.
1) Výše zmíněný Petr Vopěnka k tomuto tématu před časem napsal: „Pokrok lidstva bývá vyvolán jak úvahami a činy racionálními, tak i iracionálními. Takovým iracionálním činem byla Kolumbova plavba do Indie západním směrem. O velikosti zeměkoule měly učené společnosti již tehdy alespoň přibližnou představu a ze znalosti tehdejších lodí bylo snadné čistě logicky usoudit, že tak daleko by tyto lodě nemohly doplout. Proto také anglický král Jindřich VII. na radu své učené společnosti Kolumba odmítl, proto Portugalci hledali cestu kolem Afriky. Pouze Isabele Kastilské se tento nesmyslný Kolumbův nápad zalíbil. Kolumbus do Indie nedoplul, jak správně předpověděly učené společnosti. Měl ale štěstí, že na čtvrtině cesty, kdy již nahlédl neproveditelnost zamýšleného činu, narazil na Ameriku.“ Viz Petr Vopěnka: Veřejný anonym. (Pozn. red.)
Náchylnost k dělání chyb všeho druhu je nedílnou součástí lidské přirozenosti. Věda si vypracovala účinné mechanismy k jejich odhalování a díky tomu se dokázala vymanit z osidel předsudků, omylů, nemístných zjednodušení i výslovných podvodů. Přesto ani ve vědě není o chyby a omyly nouze. A někdy dokonce mohou sehrát pozitivní roli.
„Naše výpočty jsou správné, to skutečnost se mýlí,“ tvrdili kdysi Pythagorejci. František Houdek na řadě historických příkladů od flogistonu po studenou fúzi demonstruje různé typy omylů, jichž se vědci dopouštěli a dopouštějí. Připomíná také bonmot Arthura C. Clarka: „Když význačný, avšak postarší vědec konstatuje, že je něco možné, má skoro jistě pravdu. Když konstatuje, že něco je nemožné, velmi pravděpodobně se mýlí.“
Věda plná omylů: Největší voloviny
Elegantní posloupnost čísel, objevená v roce 1766, předpovídala existenci planety mezi Marsem a Jupiterem. Když se podařilo najít pás asteroidů, hypotéza získala na pádnosti. Zamával s ní však objev Jupiteru a astronomové začali mluvit o náhodě. Ale kdo ví, jak do příběhu, který vypráví Marek Janáč, zasáhnou přibývající objevy exoplanet:
Přebývá nám jedna planeta
Lidmi vyvolané invaze nepůvodních druhů svým rozsahem a intenzitou bezpochyby představují jednu ze zásadních globálních změn, které má lidstvo na svědomí, tvrdí Kateřina Štajerová s kolegy:
Pozdě bycha honit aneb Chyby a omyly v introdukcích rostlin a živočichů
Jedno z populárních mouder šířených příznivci alternativní medicíny tvrdí, že paraziti mohou za všechny lidské nemoci od cukrovky po rakovinu. Lze je prý zlikvidovat buď pomocí „léčivé frekvence“ produkované přístrojem Zapper, nebo dnes stále populárnějším roztokem MMS. Jak je to doopravdy? Parazitolog Roman Kuchta s kolegy se účinnost MMS pokusili ověřit:
Pravda o parazitech a jejich vymítačích
„Náš mozek nebyl evolucí prostřednictvím přírodního výběru vytvořen k tomu, aby ´nacházel pravdu´ o tomto světě, nýbrž pouze k tomu, aby svému nositeli umožnil přežití,“ říká rakouský biolog Franz Wuketits. František Houdek se věnuje smyslovým klamům a jejich fyziologickým a evolučním příčinám:
Zrozeni pro klam: Úvod do teoretické erratologie
Zjednodušené laboratorní modely nemusí příliš odpovídat realitě lidského organismu. Boris Cvek to demonstruje na příběhu vývoje prvního klinicky používaného inhibitoru degradace proteinů v buňkách. Původně měl léčit nemoci projevující se ztrátou svalové hmoty, nakonec pomáhá v boji s myelomem, přestože tak činí na první pohled nelogickým způsobem:
Zrádná logika laboratorních modelů
„Očkování způsobuje autismus, evoluce je dávno vyvrácený nesmysl a pozřete-li GM kukuřici, do roka a do dne bídně zhynete prorostlí nádory.“ – Proč je tak těžké vyvracet nesmyslné představy? Bojovníci s mýty všeho druhu zapomínají, že mít pravdu nestačí. A že náchylnost k odmítání nepohodlných skutečností je vlastní každému z nás, píše Ondřej Vrtiška v letním dvojčísle:
Mýlím se, tedy jsem
Následující dva články z letního dvojčísla jsou dostupné pouze předplatitelům. Radkin Honzák píše o umělé výrobě nejrůznějších „nemocí“ a „poruch“. Farmaceutické firmy vždy hbitě přispěchají se zázračnou pilulkou, která nás potíží zbaví. Příklad? „Smilstvo zmizelo. Stala se z něj strašlivá choroba: závislost na sexu.“
Medicína neví, kde má hranice (dostupné pouze pro předplatitele)
Když kontinuální dynamické procesy studujeme pomocí experimentu, který systém zachytí jen v jednom konkrétním okamžiku, z něhož se pak pokoušíme o zobecnění, zaděláváme si na problém, píší Vojtěch Hudzieczek a Eduard Kejnovský:
Život jako film, experiment jako momentka (dostupné pouze pro předplatitele)
Skutečnosti, že mnohé publikované výzkumy se nedaří zopakovat, se věnuje Boris Cvek:
Kostlivec nezopakovatelnosti ve skříni vědeckého publikování
O problému spojeném s predátorskými vydavateli pokoušejícími se parazitovat na novém trendu open access, psal v jednom z loňských editorialů Petr Slavíček:
Nesnesitelná lehkost publikování
Mýlit se mohou i učebnice – a dovedou v tom být podivuhodně vytrvalé. Přitom by se zdálo, že přepočítat žirafě obratle by nemělo být tak těžké. Více v článku Jana Robovského:
Učebnicový omyl o žirafím krku
„Prakticky každý skutečný děj je složitý a ve škole musí být zjednodušen. (…) Studenty tím jistě uvádíme v omyl, ale urychlíme tím pochopení – a tím vzápětí i překonání právě učiněného omylu,“ píše Jan Obdržálek:
Úloha omylu ve výuce fyziky
Nejistota jako důležitá součást modelované části světa byla tématem úvahy Milana Mareše:
Jistota nejistoty
Půvabná vzpomínka Dalibora Povolného na dozvuky Lysenkismu coby gigantického omylu s tragickými důsledky pro genetiku celého tehdejšího východního bloku:
Masírujme kravám vemena!
Více o Lysenkovi v článku Antona Markoše:
Lysenko, prorok a ideolog
Omylům spojeným s forenzním využitím genetiky se věnoval seriál Daniela Vaňka:
Zákony a DNA
Některé jeho díly jsou přístupné pouze předplatitelům, v kontextu tématu o chybách a omylech upozorňujeme zejména na tyto volně přístupné příspěvky:
„Projekt nevina“ a neomylnost vědců
Statistika v identifikační genetice
Naděje pro 10 000 odsouzenců
Vědci za katrem
Živého šakala v Čechách dosud nikdo nespatřil. Přestože na naše území prokazatelně proniká již několik let. Až nyní Klára Pyšková, studentka Přírodovědecké fakulty University Karlovy, získala tento vzácný úlovek díky fotopasti.
Kde všude už se šakal do této chvíle ukázal?
Důkaz o přítomnosti živého zvířete dosud neexistoval. Všichni zatím nalezení jedinci byli zastřelení nebo přejetí, první doložený exemplář v roce 2006 na jižní Moravě, zprávy o výskytu šakala v Česku se však začaly objevovat i dříve, šlo však jen o nedoložená pozorování. Jednoho přejetého šakala našli také v roce 2011 na Benešovsku.
Tušíte, proč si teď vybral právě Polabí a zda je tu nastálo?
Velké šelmy se poměrně obtížně monitorují, takže nevíme, kde všude se u nás šakal doopravdy vyskytuje. V Polabí však najdeme prostředí, které šakalovi vyhovuje, navíc je to jedna z našich nejteplejších oblastí. Naše pozorování svědčí o tom, že tudy jen neprochází, že se tu nejspíš usadil.
Odkud se vlastně vzal?
Šakal obecný pochází a přirozeně se vyskytuje na území severní Afriky, Balkánu, od blízkého Východu až po Indočínu. Do Evropy přišel dle paleontologických nálezů začátkem holocénu. Nejstarší záznamy o jeho přítomnosti pocházejí z Chorvatska, Řecka a Bulharska, do Panonské oblasti se šakali rozšířili v 19. století, západním a severním směrem se vydali ve 20. století, první vlna přišla v padesátých, druhá v osmdesátých letech. Od té doby migrace pokračuje a šakali utvářejí stabilní populace v rostoucím počtu zemí; dá se očekávat, že k tomu dříve či později dojde i u nás.
Souvisí nynější šakalí migrace jednoznačně se změnami klimatu?
Ta pravděpodobně hraje největší roli, podobně jako u dalších organismů. Kromě toho určitě hraje roli také proměna krajiny, mohou vznikat nové koridory šíření, které pomáhají zvířatům překonat dříve neprůchodné oblasti.
Kdy jste se rozhodli šakala lovit pomocí fotopastí?
My jsme se pro to nerozhodli, zachycení šakala byla vlastně náhoda. Můj projekt je zaměřen na výzkum všech druhů šelem v Polabí – tedy především lišek, jezevců, kun a podobně. Ačkoliv výskyt šakala v této oblasti není tak velkým překvapením, neměli jsme podezření, že tam žije, proto jsme po něm nijak nepátrali. Se školitelem profesorem Horáčkem z katedry zoologie jsme naopak spíše očekávali výskyt psíka mývalovitého, kterého se nám zatím „ulovit“ nepoštěstilo. Jednoho dne jsem ale procházela fotky a narazila na zvíře, které vypadalo tak nějak jinak a napadlo mě, že by to mohl být právě šakal.
Kdy jste získali nezvratné důkazy (a jaké), že je to zrovna tento druh?
První snímky jsou noční; fotopast používá infračervené blesky, které zvířata nijak neruší, fotografie jsou však černobílé. Poslala jsem je školiteli, ten je konzultoval s dalšími zoology. Názory byly rozporuplné; rozlišit šakala od lišky nebo psa nemusí být snadné, zejména na černobílých fotografiích; naše zvíře bylo navíc vyfoceno zezadu a za chůze. Vzhledem připomíná spíše menšího vlka, má kratší ocas, menší uši a delší nohy. Naštěstí se šakal vyfotil na fotopast zanedlouho znovu, ve dne. Díky dosti vysoké kvalitě fotografií už jsme neměli pochybnosti.
Kdy se šakal nechal nachytat poprvé a jaká rodinka tedy dnes v Polabí podle vašich zjištění žije? Kde se zabydlela?
První fotky pocházejí z července. Zatím nevíme, zda jde o jedno zvíře či několik jedinců, dál to však sledujeme a snad se nám povede zjistit víc.
Šakal dnes nemá v české přírodě přirozeného nepřítele, kromě člověka. Pokud by se vrátil do české přírody vlk, znamenalo by to šakalův konec?
Těžko říct, obě šelmy mají trochu jiné ekologické nároky, takže i když se obecně šakalovi daří lépe v oblastech, kde vlci nežijí, nelze vyloučit, že by spolu mohli koexistovat.
Zatím každopádně vlka nemáme, takže se zřejmě předpokládá další šíření šakala?
Můžeme očekávat jako to, že se budou utvářet stabilní populace, případně že se budou zvětšovat. Zatím se šakal ze svého původního areálu šíří severozápadním směrem, v tom nejspíš bude pokračovat.
Více fotografií šakala obecného, kterého zachytila fotopast v Polabí, přineseme v říjnovém vydání časopisu Vesmír.
Narození tří vlčat v lokalitě bývalého vojenského výcvikového prostoru Ralsko znamená jediné: Velká naděje se změnila v jistotu. Vlk se sem vrátil po třech stovkách let. Dokáže však stát vlčí populaci ochránit? A jak vlastně realizovat ochranu živočicha, jehož se člověk tolik bojí? Jako součást odpovědi nabízíme několik pohledů z historie, biologie a práva.
Přítomnost vlků v národní přírodní rezervaci Břehyně – Pecopala (1. září 2014 začleněná do CHKO Kokořínsko-Máchův kraj) byla poprvé zaznamenána loni v dubnu přímým pozorováním. Letos zjara ji úspěšně potvrdila fotopast, tedy na pohyb automaticky reagující digitální fotoaparát. Vlčata pak byla dalšími fotopastmi postupně snímána během prázdnin, poslední snímky jsou z počátku tohoto týdne. Je nutné položit si podstatnou otázku: jak návrat vlka do české přírody po letech nezmařit?
Video: Vlci, zaznamení fotopastí na Kokořínsku, Zdroj: AOPK ČR, Správa CHKO Kokořínsko – Máchův kraj
Vztah člověka a vlka je, mírně řečeno, problematický. Jak bylo vícekrát ověřeno výzkumy, z evropských velkých šelem v lidech největší strach budí vlk. Tento fakt nijak nekomunikuje s realitou, nejnebezpečnější šelma je ve skutečnosti nepochybně medvěd; strach z přítomnosti rysa se prokázal jako neopodstatněný.
Z uvedených zkušeností plyne zásadní a snad až kardinální otázka, jak realizovat ochranu živočicha, jehož se člověk zcela fatálně obává. Zkusme se zde ponořit do minulosti a pokusit se najít příčiny onoho strachu.
První zdroj obav je jasný, jde o obavy z napadení vlkem. Ale k tomu v evropských podmínkách dlouhodobě nedošlo. Zaznamenané případy jsou hluboce historické, a jejich vysvětlení je tak ryze spekulativní. Nebezpečná je ale kombinace přítomnosti vztekliny a výskytu vlků na daném území. K tomu připomeňme, že Česká republika je v důsledku plošné vakcinace lišek od roku 2004 pokládána za území vztekliny prosté.
Druhý a zcela reálný důvod je konflikt pastevců a vlků. Od počátku domestikace ovce domácí (tento nesmírně podstatný moment vývoje zemědělství je aktuálně datován zhruba do doby 10 000 let př. Kr.) se chovatelé ovcí nepochybně dostávali do potyček s vlky, pro které jsou ovce divoké i domácí (což vlk nerozliší) velmi atraktivní kořistí. Proto byli vlci již v nejstarších historických pramenech prezentováni jako škůdci a lupiči, což začasté rovnou splývalo. Dobrým dokladem je antická řečtina, kde se pro přístavy chránící lodě před lupiči používá starobylé slovo mandraki (=ovčinec, stáj).
Nejspíše hlavně proto byli vlci od starověku dlouhodobě loveni a vytlačováni z okolí lidských sídel. V českém středověku zaznamenal kronikář nařízení Přemysla II. Otakara z roku 1268, kterým se ukládá povinnost za každou obcí vykopat vlčí jámu, což je zároveň první doklad přítomnosti takového loveckého zařízení v českých zemích. Další způsoby lovu postupně přibývaly: vlčí obora, vlčí zahrádka, lov do tenat čili sítí, lov pomocí zradidel čili lapů, lov střelnou zbraní na újedi, chytání do želez, lov mláďat v doupatech a také trávení pomocí jedu akonitinu pocházejícího z oměje vlčího moru.
Za takových okolností patrně není divné, že byla původní vlčí populace v regionu současné České republiky zcela vyhubena, podivné je naopak to, že se zachovala poměrně dlouho do novověku. Lov a hubení vlků lze v našich podmínkách pracovně rozdělit na období před a pobělohorské. Za Přemyslovců a Lucemburků byli vlci zcela určitě loveni, formou císařského nařízení byl jejich lov nakázán po příchodu Habsburků. V období před bělohorskou bitvou byly vlčí populace oslabeny, dlouhé období třicetileté války provázené loveckou nečinností a oslabením státní správy vytvořilo vlkům prostor k regeneraci populace.
Sto let po roce 1650 se lidé lovu vlků intenzivně věnovali, k čemuž přispěla barokní vášeň pro myslivost. Po roce 1750 jsou zmínky o úlovcích vlků na celém území České republiky řídké. Po roce 1800 je doložena pouze jednou přítomnost mláďat (beskydské panství Hukvaldy, 1823). S ohledem na pohyblivost vlků (migrační trasy jsou u tohoto druhu dlouhé i několik set kilometrů) lze předpokládat, že na naše území dlouhodobě pronikali migranti z východu. Slovo východ je zde užito velmi obecně, protože i slovenská vlčí populace byla v tomto období silně oslabená.
Vlk ve střední Evropě
Kontakty člověka a vlka se názorně odrážejí ve vyprávění a literatuře. Příběhy, ve kterých vlci vystupují, jsou velmi četné. Od starozákonních (zpravidla negativních) zmínek, přes pověst o založení Říma a Ezopovy bajky (v nichž vlk vystupuje jako zvíře zlé, vychytralé a chamtivé) se dostaneme k původem středověké pohádce O Červené Karkulce. Ta ovlivňuje kolektivní vědomí velmi nežádoucím způsobem, neboť se v ní ta většina dětí, které pohádky ve velmi vnímavém období poslouchaly, explicitně dozvědí, že vlk je zvíře, do jehož potravy nutně patří malé holčičky a jejich babičky.
Pro strach z vlků přenášený touto tradicí do současnosti je užíván termín komplex Červené Karkulky, autorům ovšem není známo jeho první užití. Literatura konce 19. století ovšem přináší i dva silné příběhy, v nichž vystupují vlci v pozitivních rolích. Knihy džunglí Rudyarda Kiplinga přinesly kladné postavy adoptivních vlčích rodičů chlapce Mauglího a moudrého vlka Akély. Setonův Král vlků představil obdivuhodného vlka Loba. Pochopitelně neposuzujeme kvalitu zoologických informací, ale vliv na čtenáře. Na rozdíl od příběhu o Mauglím vychovaném vlky či Setonovu Lobovi však pohádku o Červené Karkulce slyšel a četl téměř každý.
Potřebné množství informací ke konečnému stádiu zániku původní vlčí populace ze severočeského regionu postrádáme. Prameny konstatují jedinou (a to značně mezernatou) linii úlovků z panství Česká Kamenice, kde bylo zabito v intervalu let 1641–1686 nejméně 41 jedinců, což je přibližně jeden vlk ročně. S ohledem na nespojitost archivních údajů jich mohlo být dvakrát až třikrát více. Úspěšné lovy vlků  jsou v regionu doloženy naposledy opět z panství Česká Kamenice (1756) a pak z Nové (dnes též Šámalovy) Louky v Jizerských Horách (1766). Poslední dva případy však spadají do období občasných úlovků migrujících vlků. Podobné zastřelení putujícího vlka bylo zaznamenáno za naší severní hranicí, v Lužici roku 1904. Konstatování přítomnosti nebo zabití mláďat v severočeských pramenech zcela chybí, čistě spekulativně lze odhadovat zánik zdejší populace do intervalu let 1690–1710.
Z uvedených údajů nicméně plyne, že vlci se do tohoto regionu vracejí přibližně po třech stovkách let nepřítomnosti.
Mírně odlišné je datování v podmínkách České republiky jako celku. Zde po vyhubení místní populace následovalo dlouhé období, kdy byli pronásledováni migrující jednotlivci nebo celé smečky. Úlovek posledních mláďat na aktuálním území ČR je doložen roku 1823 v lokalitě Baraní na panství Hukvaldy. Břehyňsko-pecopalská vlčata se tedy na území našeho státu narodila jako první po 191 letech.
Jak definovat podmínky návratu na naše území? Předně existence dostatečně silné profitující populace poskytující mláďata, která následně emigrují (v tomto případě jde o ekologický termín) a založí novou populaci. Tato podmínka je už nějaký čas splněna existencí populace vlků v Lužici (Svobodný stát Sasko). Druhou podmínkou je prostupnost krajiny, která migraci umožňuje. Zde je situace o něco horší, lužické vlky od našeho území odděluje poměrně frekventovaná dálnice A4, spojující Drážďany, Zhořelec a Vratislav.
Nicméně se zdá, že existence dálnic vlčí migraci neblokuje, protože směřování migrantů je doloženo všemi směry, tedy do Polska, do severního Německa, a jak se ukazuje poslední dva roky, také na jih, tedy k nám. Třetí a čtvrtou podmínku tvoří vhodnost nově (či staronově) kolonizovaného území. Zde je nutno najít splnění dvou kardinálních podmínek: dostatek potravy a dostatek důsledné ze zákona vyplývající ochrany před člověkem.
Potrava vlka
Složení potravy lužické vlčí populace bylo publikováno s jednoznačnými výsledky: 53 % srnec evropský, 21 % jelen evropský, 18 % prase divoké, 2 % daněk a 4 % zajícovci, tedy zajíc a králík (zaokrouhleno na celá %). To v součtu dává 98 %, podíl ostatní potravy je zanedbatelný. Tato skladba potravy vypovídá také cosi o složení fauny v příslušném regionu.
Geograficky (ale nikoli krajinnou morfologií) blízké slovenské podmínky poskytují tyto výsledky: 46 % prase divoké, 24 % jelen evropský, 10 % (!) liška, 8 % (!) pes domácí, 4 % ovce, 3 % drobní savci (zaokrouhleno na celá %).
V jiných analýzách vystupuje jako zcela převládající kořist prase divoké (národní park Maiella, Itálie). Z toho plyne, že má-li vlk nasytit sebe a vlčata, loví tu kořist, která je v teritoriu k dispozici, přičemž ve středoevropských podmínkách zjevně a výrazně převládá spárkatá zvěř. Důležité jsou samozřejmě sezónní odchylky v dostupnosti potravy, výška sněhové pokrývky a další aspekty.
Ze složení potravy vlků plyne, že se zcela zjevně schyluje k potenciálnímu konfliktu s uživateli honiteb. Zde břehyňský vlčí pár volil své teritorium nečekaně šťastně, jednak si k pobytu vybral rezervaci s nejpřísnějším stupněm ochrany, a zároveň se usídlil na území Vojenských lesů a statků Mimoň v bývalém vojenském prostoru Ralsko. Podnik Vojenské lesy a statky provozuje tradičně pouze režijní myslivost a na jejich území se dbá na důsledné a zcela profesionálně vedené myslivecké hospodaření na velkých územních celcích, kde vlky stržená zvěř působí o něco méně dramaticky než v relativně malé a soukromníky draze pronajímané honitbě.
Ochrana vlků je nutnou a zásadní podmínkou jejich návratu. Vlku je jakožto významnému a ohroženému druhu poskytována právní ochrana na mezinárodní, unijní i vnitrostátní úrovni. Signatáři Bernské úmluvy (1979) jsou všechny evropské státy (ČR od roku 1997) a dále například Turecko a státy zakavkazské. Evropská Unie ochranu vlka řeší ve Směrnici o stanovištích (1992), již musely členské státy povinně transponovat do svých právních řádů.
V České republice je vlk chráněn jakožto zvláště chráněný a nadto kriticky ohrožený druh podle zákona č. 114/1992 Sb., o ochraně přírody a krajiny. Je zakázáno jej usmrcovat, zraňovat, rušit, chytat nebo chovat v zajetí, rovněž je zakázáno poškozovat nebo ničit jeho brlohy. Výjimky z této přísné ochrany přicházejí v úvahu jen ze závažných důvodů jako je ochrana přírody, prevence hospodářských škod, veřejná bezpečnost nebo výzkum. Tyto výjimky se udělují předem a pouze v individuálních případech. Dle zákona č. 449/2001 Sb., o myslivosti je vlk zvěří, jejíž lov je zakázán. Porušení ustanovení obou zákonů lze kvalifikovat i jako trestné činy.
Právní řád pamatuje i na škody, které by vlk mohl způsobit, a to jak na životě nebo zdraví lidí, tak na majetku, jako například hospodářských zvířatech či pastýřských psech. Příslušnou normou je zákon č. 115/2000 Sb., o poskytování náhrad škod způsobených vybranými zvláště chráněnými živočichy. Takovou škodu nahrazuje stát, podmínkou je její včasné nahlášení a splnění zákonných podmínek. V případě u vlka logicky předpokládatelných škod na chovaných zvířatech, například ovcích, se škoda nahradí, pouze pokud stržená zvířata byla pod přímým dozorem, popřípadě v objektu nebo elektrickém ohradníku. Dosud vyplacené náhrady škody způsobené vlkem se od počátku účinnosti zákona pohybují kolem půl milionu korun.
Srovnání a nabyté zkušenosti s návratem vlka do přírody hustě osídlené střední Evropy může nabídnout návrat vlka do Spolkové republiky Německo. Podobně jako v Čechách byl i v Německu vlk systematicky pronásledován a huben, k rozbití posledních izolovaných populací docházelo údajně až v 19. století. Patrně poslední saský vlk byl zastřelen v roce 1845 v blízkosti obce Trebendorf v Muskauer Heide, nedaleko dnešních sasko-polských hranic. Ojedinělá pozorování a zástřely zvířat migrujících z Polska nicméně ustala až v roce 1904. K pokusům o návrat pak došlo po druhé světové válce.
V roce 1980 došlo ve Spolkové republice k zavedení ochrany vlka coby zvláště chráněného druhu a po sjednocení Německa byla tato ochrana automaticky rozšířena i na území bývalého východního Německa včetně Saska, kde byl do té doby vlk celoročně lovnou zvěří (statistiky udávají zastřelení celkem 13 jedinců mezi léty 1945–1990, reálně jich bylo nepochybně víc).
Tento fakt vyžaduje určité vysvětlení. Přes území Polska, kde se vlci v té době téměř nevyskytovali, totiž vede tradičně užívaná migrační trasa, které se říká vlčí stezka, a ta spojuje Německo a Pobaltí včetně Běloruska.
Ačkoli první jednotlivý vlk byl na území vojenského výcvikového prostoru Oberlausitz spatřen v roce 1996, bylo to zřejmě až zavedení důsledné ochrany vlka v Polsku v roce 1998, které způsobilo nárůst polské severovýchodní populace a umožnilo bezpečnou migraci po výše popsané stezce přes hranice do Lužice.
Roku 2000 přivedl vlčí pár v Lužici na svět první vlčata po (odhadovaných) 150 letech. Aby se kruh uzavřel zcela, stalo se tak v lokalitě, kde byl zastřelen historicky poslední saský vlk, v Muskauer Heide. Odtud se vlčí populace, posilovaná o migranty z Polska, začala opatrně a pozvolna šířit do neobsazeného regionu obou Lužic. V roce 2006 zanikla původní smečka v Muskauer Heide, ale byly zaznamenány tři jiné smečky s vlčaty. Aktuální údaje (léto 2014) hovoří v lužickém regionu o jedenácti vlčích smečkách a dalších třech vlčích párech. V celém Německu je aktuálně sečteno celkem 34 vlčích smeček nebo párů a čtyři jednotlivá zvířata. Jedna ze saských smeček (zvaná hochwaldská) se pohybuje přímo na česko-saské hranici v regionu Českosaského Švýcarska, tedy bilaterálního Národního parku (přesněji NP České Švýcarsko a NP Sächsische Schweiz).
Jak návratu vlka do saské přírody napomohl člověk, přesněji řečeno saský stát?
Vynecháme-li tradiční německou úctu k danému právu (tuto úvahu ovšem nepodporuje doložený ilegální lov, viz níže), vlčí populaci intenzivně a obdivuhodně podporoval Svobodný stát Sasko. Od roku 2002 přispíval na monitoring vlků v Lužici, v roce 2004 pak bylo zřízeno kontaktní centrum Wolfsregion Lausitz, jehož úkolem je poskytování informací veřejnosti.
V roce 2009 byl vypracován komplexní ochranářský plán pro management vlků v Sasku, jehož hlavním cílem je umožnění nekonfliktního spolužití člověka a vlka. Plán upravuje veškeré aspekty vlčí přítomnosti v krajině: ochranu, monitoring a osvětu. Aby se předešlo nejpravděpodobnějším konfliktům mezi chovateli hospodářských zvířat a vlky, poskytuje saský stát chovatelům rady jak předcházet škodám na zvířatech, spolu s finanční pomocí při nákupu ochranných opatření (např. elektrických ohradníků) a finančními náhradami při stržení hospodářských zvířat vlkem. Finanční kompenzace stát poskytuje v geograficky definované „oblasti podpory“ (Fördergebiet), která kopíruje výskyt vlčích smeček a která se každoročně rozšiřuje. Hlavním cílem ochrany je ale předcházení škodám, které se v průběhu let daří i přes růst vlčí populace a jimi obývaného teritoria udržovat na přijatelné úrovni.
Posledním důležitým parametrem úspěšného návratu vlka je schopnost a ochota státu jeho ochranu vynucovat postihy v případě nelegálního lovu. V obou zemích, odkud se k nám vlci vracejí, tedy v Německu i v Polsku, došlo k případům úmyslného nelegálního lovu. Dva současné případy z Polska zahrnují příběh dvojice belgických lovců, kteří zastřelili dva vlky v prosinci 2011 a byli odsouzeni k pokutě v přepočtu zhruba 200 tisíc korun a podmíněným trestům; v prosinci 2013 zastřelil vlka německý lovec z 12 metrů do hlavy s vysvětlením, že si jej spletl se srnou; vyšetřování stále probíhá.
V Německu eviduje statistika od roku 2000 přes deset nelegálně zastřelených vlků. V mediálně známém případu byla střelci, který vlka zastřelil v dubnu 2012 v Porýní-Falci a hájil se tím, že si jej spletl s toulavým psem, udělena pokuta v přepočtu zhruba 100 tisíc korun a odebráno lovecké oprávnění. V ostatních případech zůstal pachatel neznámý. K výše zmíněnému je třeba přičíst střelbu, která nevedla k úhynu zvířete: například Jednooká, zakladatelka původní smečky z roku 2000, byla během svého života střelou zasažena nejméně dvakrát, z toho jednou do hlavy (a proto také přišla o oko).
V České republice dosud nedošlo k usvědčení pachatele nelegálního lovu velkých šelem, k němuž ovšem velmi pravděpodobně pravidelně dochází. Studie Koubka a Červeného z roku 2003 jasně doložila, že pro podstatnou část myslivců, tedy skupiny, která v České republice prakticky vykonává zákon o myslivosti, není v přírodě žádoucí výskyt rysa, a přes 90 procent by si přálo legalizovat jeho lov. Studie se ovšem týkala rysů (jediné velké šelmy, která v té době tvořila u nás stabilní populaci). Bylo by tedy ryze spekulativní předpokládat, jaké stanovisko by dotazovaní zaujali k vlku v roce 2014.
Návrat rozmnožující se populace vlků bylo možné očekávat a zoology také očekáván byl. Krátká vzdálenost mezi lužickou populací a naším územím poskytovala velkou naději, která se nyní změnila v jistotu. Dlouholetá druhová ochrana odehrávající se celoevropsky i v konkrétních regionech postupně umožnila na území České republiky návrat lososa, orlů mořského a skalního, losa, bobra, rysa a medvěda. Vlk se tedy nyní stal posledním v tomto výčtu navrátivších se chráněných druhů.
Prozatím byly k návratu vlků a narození vlčat zaznamenány pozitivní ohlasy. Podobně pozitivně byl vítán před přibližně čtyřiceti lety návrat rysa ostrovida a před třiceti lety návrat orla mořského. K debatě o škodách působených těmito druhy došlo až posléze. Je obecně jasné, že ke škodám vlivem přítomnosti predátorů dochází a ani u vlků tomu nebude jinak. Je nezastupitelnou rolí státu, aby se snažil zavčas a intenzivně případné třecí plochy eliminovat informační i hmotnou podporou zúčastněných, a tak přispěl k dodržování svých vlastních i mezinárodních právních norem. Podstatná část veřejné debaty o ochraně vlků v podbezdězském regionu nás patrně teprve čeká.
Knihu prvního z autorů, popisující minulost a současnost velkých šelem v ČR, ze které tento článek vydatně čerpá, chystá aktuálně k vydání nakladatelství Karolinum.
Svět viděný ptačíma očima je barevnější než ten lidský. Ptáci mají v sítnici čtyři druhy čípků (lidé pouze tři) a některé skupiny vidí i ultrafialové světlo. Dalo by se čekat, že se tato schopnost odrazí i v jejich vlastní barevnosti. Zatímco pro peří to celkem platí, ptačí vejce jsou překvapivě monotónní. Ukázali to olomoučtí ornitologové, kteří tak vyvrátili jeden z tradovaných mýtů.
Ve snaze poznat a porozumět inteligenci prošlo lidstvo různými cestami a teoriemi, od dědičnosti a vážení mozků přes „jedinou“ inteligenci po její (možná) stovky dimenzí. Některé názory na ni dnes působí směšně, jiné hrůzně, další posunuly hranice poznání nás samých. Velký „boom“ zájmu o fenomén inteligence procházel celým minulým stoletím, připomeňme si však i ty úplně nejstarší pokusy o porozumění inteligenci a teorie současné.
Platón: Věřil v dědičnost, odmítal selekci
První náznaky o pokus porozumět inteligenci spadají do starého Řecka. Nejstarší zmínky se objevují v díle Platóna, který ji oddělil od ostatních lidských vlastností, jimiž se zabýval. Ve své knize Ústava mimo jiné tvrdí, že rozdíly v inteligenci jsou dány dědičně. Zároveň dodává, že i velmi inteligentní rodiče často mívají méně inteligentní děti, nelze tedy selekcí rodičů vytvořit geniální rasu.
Charles Darwin: Stoupenec dědičnosti, nicméně o jejím významu rozpoutal debatu
V díle O původu druhů (1859) podnítil diskusi o tom, zda je inteligence předurčena výlučně geneticky, nebo může být modifikována.
Pierre P. Broca a jemu podobní: Záleží na velikosti mozku
„Míra inteligence souvisí s velikostí lebky nebo hmotností mozku.“ Tato myšlenka vedla P. Brocu (1824-1880) k tomu, že vážil především mozky již zemřelých velikánů. Údajně k porážce jeho teorie (po „vědečtějších“ výzkumech inteligence a funkcí mozku i jinak snadno porazitelné), přispělo zjištění, že pokud „žádoucí mozek nebyl k dispozici, naplnil lebku olověnými broky v množství odpovídajícím předpokladu, a ten potom zvážil.
Francis Galton: Genetika je jediným zdrojem inteligenčního potenciálu
Darwinův bratranec Galton (1822-1911) se původně rovněž snažil měřit inteligenci měřením lebky, ale v tomto případě jej zajímal poměr k ostatním částem těla a jeho fungování. Zřídil antropometrickou laboratoř, kde si zájemci mohli za tři pence nechat změřit ostrost zraku a sluchu, vizuální pozorování (za jeden ze znaků inteligence považoval citlivost smyslů), dýchání, dobu reakce, sílu tahu a stisku, sílu úderu, rozpětí paží, výšku, váhu a rozměry hlavy. Výsledkem měření byl percentil, který charakterizoval, do jaké části obyvatelstva (té inteligentnější či méně inteligentní) dotyčný patří.
Na počátku 80. let 19. století se pustil do relativně rozsáhlého výzkumu kognitivních schopností (oslovil devět tisíc lidí), v němž (si) dle bratrancova vzoru potvrdil, že inteligence je fixována při narození.
Wilhelm Wundt: Vše je možné a nutné experimentálně ověřit – včetně inteligence
Zhruba ve stejné době, kdy působil Galton, založil Wundt (1832-1920), původním vzděláním lékař, první psychologickou laboratoř, stal se jedním ze zakladatelů vědecké psychologie. Psychologické laboratoře se začaly šířit po celém světě. Sám se obdobně jako jeho vědečtí vrstevníci věnoval především výzkumům vnímání a fyziologiockých procesů, ale posléze nenechal stranou ani vědomí, paměť a inteligenci. Přišel s myšlenkou ji experimentálně ověřovat a měřit. Jeho závěry se staly inspirací pro další pokusy o měření inteligence.
Charles Spearman: Inteligenci lze definovat obecným „g-faktorem“
Na základě testů a statistických metod předložil Spearman (1863-1945) v roce 1904 teorii, podle níž tvoří inteligentní chování jediná komplexní vlastnost mozku, kterou nazval obecným faktorem „g“ – general inteligence factor, který odráží především schopnosti vytvářet pojmy a řešit problémy. To podle něj souvisí se všemi rozumovými schopnostmi, které pak tvoří onu obecnou inteligenci, jíž lze vyjádřit jediným číslem. Za zdroj inteligence považoval výlučně biologické faktory.
Spearman (1927) a nověji jeho následovník Terman (1975) vycházeli z matematicko-statistického rozboru testových výsledků. Vedle g-faktoru ale podle nich (což se uvádí méně), existuje zároveň s-faktor (speciální inteligence), který je vázán na výcvik speciálních dovedností – do pojetí inteligence v jejím základním významu ale rovnocenně nevstupuje, jen ji okrajově doplňuje.
Každopádně v této souvislosti stojí za zmínku, že první náznak, že obecná inteligence nemusí být definována tak jednoznačně, přinesli sami její přední stoupenci a propagátoři.
Alfred Binet: Průlom – inteligence jednotlivce není fixní
Testy Alfreda Bineta (1857-1911) byly zneužívány, ale dodnes jsou uznávány. Mimo jiné byl jedním z prvních, kdo odmítali dědičnost jako jediný nebo určující faktor pro inteligenci člověka.
Původně se věnoval právu a přírodním vědám. K psychologii ho přivedlo sledování vývoje a zejména schopnosti učení vlastních dcer. Inspirován výzkumy Galtona nejen pokračoval ve výzkumu rozvoje funkční inteligence u dětí, ale pracoval i na stanovení rozdílů v individuálních schopnostech lidí s různým zaměřením (např. matematici, šachisté, umělci…).
Binet-Simonova (jeho spolupracovník Théodore Simon) škála se mj. stala základem standardní formy predikování schopnosti dítěte dosáhnout úspěchu ve škole. Shrnutí východisek a závěrů obsahuje společná publikace Měření vývoje inteligence u dětí (1911).
Škála prošla několika revizemi – původní verze testu se nazývala Nové metody pro diagnostikování idiocie, imbecility a stavu debility. Postupně vznikly testy pro různé věkové skupiny dětí a dospívajících s různou obtížností – to nakonec přispělo k zavedení pojmu „mentální věk“ (viz dále).
Binetův odvážný a pro leckoho provokativní byl zejména závěr, že rychlost (a výsledek) vývoje, potažmo i sama inteligence se mění s vývojem.
Odvážných myšlenek nabídl Binet víc: kromě vlivu prostředí a přirozeného vývoje tvrdil, že žádné číslo nemůže stanovit přesnou míru inteligence, úplný obraz může poskytnout pouze doprovodná případová studie; intelektuální schopnosti není možno měřit, jako by šlo např. o délku nebo kapacitu (na autora standardizovaných testů překvapující postoj).
O to víc byl Binet šokován, když (opožděně, protože nesledoval odborné dění v USA, žil poměrně izolovaně) zjistil, že jeho testy jsou využívány pro zcela opačné účely, než jak je zamýšlel. Američan Henry H. Goddard šířil po USA Binetovy testy za účelem vyčlenění slaboduchých pro povinnou sterilizaci. Poté Lewis Terman pod názvem Stanford-Binetova škála zahájil používání Binetova díla rovněž nikoli k identifikaci dětí se zvláštními potřebami, ale k jejich selekci pro podřadná zaměstnání.
Binet rozhořčeně odsoudil ty, „kdo s brutálním pesimismem a politováníhodnými verdikty prosazují pojetí inteligence jako neměnné konstanty“.
K jeho nesporně zajímavým a pokrokovým výrokům patří i tento: „V inteligenci existuje základní schopnost, jejíž změna nebo nedostatek jsou nanejvýš důležité pro praktický život: touto schopností je soudnost“.
William Stern: jak vypočítat IQ
Stern (1871-1938) stál především u zrodu vývojové psychologie a tzv. personalistické psychologie (zaměřené na individuální vývoj). Zároveň právě jemu vděčíme za výpočet IQ, který stanovil v roce 1912 podle vzorce: IQ rovná se mentální věk děleno chronologickým věkem, násobeno stem.
Úkoly v testech IQ byly rozčleněny podle toho, jak staří jedinci jsou v průměru schopni je zvládnout. Mentální věk vyjadřuje, jak náročné úlohy byl testovaný schopen adekvátně řešit, chronologický věk je skutečný věk respondenta. Pokud tedy desetileté dítě vyřeší nanejvýš úlohy, které dokáže vyřešit i většina desetiletých, pak je poměr věků roven 1 a po vynásobení 100 zjistíme, že jeho IQ je 100. Jestliže desetileté dítě zvládne úlohy, které odpovídají mentálnímu věku dětí mezi 12 a 13 rokem, pak jeho IQ bude mít hodnotu 125.
Sternův výpočet však nelze používat u dospělých, protože chronologický věk roste s časem, mentální nikoli, a do hry vstupují další faktory, např. životní zkušenost. V současnosti se preferuje odvozený kvocient označovaný jako deviační nebo odchylkové IQ. Úroveň rozumových schopností jedince se posuzuje vzhledem k průměrnému IQ v populaci.
Edward Thorndike: Zvířata inteligenci nemají, ta lidská má tři složky
Thorndike (1874-1949) je představitelem raného behaviorismu, vycházel z principu podmiňování – akce, reakce, zpevňování). Jeho stěžejní práce se týkají výzkumů se zvířaty. Paradoxně se sice chtěl původně věnovat zkoumání procesu učení u lidí, ale z praktického hlediska bylo snazší zřídit „zvířecí laboratoř“. Jeho závěry pak byly vůči zvířatům dosti kritické. Napsal například: „Většina knih nám na prvním místě nepředkládá psychologii zvířat, ale spíše chvalořeč na zvířata. Všechny pojednávají o zvířecí inteligenci, nikdy o zvířecí hlouposti“ (Inteligence zvířat, 1911). Krom jiného dospěl k přesvědčení, že zvířata inteligencí nedisponují. Výsledkem jeho pokusů bylo, že se „němé tváře“ učí pokusem a omylem, nikoli formou „insight“ (vhledu), jak tehdy ve vědeckých kruzích převládalo, a už vůbec ne pochopením souvislostí (mezi dvířky a ovládací páčkou).
Posléze se ale přece jen začal věnovat lidské inteligenci (Měření inteligence, 1927) a jeho pokusy s měřením IQ se staly východiskem pro řadu pozdějších uznávaných testů. Nejzákladnější inteligence je podle něj dána pouhým spojením podnětu a reakce, jehož výsledkem je neurální spoj. Čím inteligentnější živočich, tím větší jeho schopnost takové spoje vytvářet. Inteligenci lze proto definovat na základě schopnosti vytvářet neurální spoje, která závisí na genetických faktorech, ale také na zkušenosti.
Thorndikovo měření IQ se zaměřovalo na mechanickou inteligenci (schopnost pochopit, jak věci fungují), abstraktní inteligenci (kam spadají hlavně tvůrčí schopnosti) a sociální inteligenci. Mínil tím ovšem složky inteligence obecné, „součásti“ stále uznávaného g-faktoru. Teorie vícečetných inteligencí a jejich „rovnoprávnosti“ přišla mnohem později.
Ulric Neisser:  Respektujme pokroky neurovědy
Je označován za vůdce „kognitivní revoluce“. V rámci tohoto směru se Nesserovi (1928-2012) podařilo odvrátit pozornost od behaviorálního zkoumání (především zvířat) zpět k mentálním procesům u lidí (Kognitivní psychologie, 1967).  Jeho velkým přínosem také bylo podnícení psychologických kruhů k respektu a zohledňování pokroků v neurovědě.
Kognitivní psychologie se stala v druhé polovině minulého století významným vědeckým proudem, částečně se k ní přidali mnozí „osvícenější behavioristé“.
Louis. L. Thurstone: Popírá obecnou inteligenci (g – faktor). Tvoří ji sedm nezávislých faktorů
Thurstone (1887-1955,0, počátky jeho díla již ve 30. letech) vystoupil s tím, že inteligenci vytváří skladba sedmi faktorů, jinak řečeno, sedmi tzv. primárních mentálních schopností: Verbální porozumění, verbální pohyblivost, plynulost (v testech např. uvést co nejvíce slov začínajících na jedno konkrétní písmeno; indukce (v testech např. vytváření analogií podle vzoru nebo doplňování číselných řad); prostorová představivost; numerika – schopnost zacházet s čísly (např. řešení jednoduchých matematických úloh); paměť (vybavování); percepční bystrost (rychlost rozpoznávání drobných rozdílů nejen mezi obrazci ale i čísly, slovy).
Odvážná myšlenka byla, že těchto sedm faktorů není hierarchicky uspořádáno, ale jsou si rovnocenné, vzájemně nezávislé.
Joy P. Guilford:  Může existovat až 180 typů inteligence
Guilford (1897-1987) je ve většině odborných publikací uváděn jako pokračovatel a zastánce Thurstona, včetně jeho sedmi faktorů. Došel však ještě o pěkný kus dál. A sice k závěru, že inteligenci nejenže netvoří jeden obecný faktor, ale mohou jich být ke dvěma stovkám. Popsal tři hlavní faktory neboli dimenze, které se pak dále dělí (počátky jeho díla – Povaha lidské inteligence, 1936, konečné revize 1967).
První dimenzí jsou „Operace“, míněno myšlenkové procesy, které se dále dělí do šesti typů jako je kognice, paměť a hodnocení. Dimenze „Obsahu“ představuje pět typů zpracovaných informací podle zapojení smyslů, tedy například vizuální, zvukový… „Produkty“  jsou výsledkem aplikace operací na obsah, vyplývají z nich souvislosti a vazby. Guilford rozlišuje šest typů produktů.
Kombinacemi jednotlivých složek a podsložek pak Guilford došel až ke 180 typům inteligence.
Dokonce vytvořil vlastní soubor testů, vzhledem k jejich složitosti (dané složitostí samotné Guilfordovy teorie) se používaly a používají méně často než standardní testy IQ (míněn zejména Wechsler, viz dále).
David Wechsler: autor nejpoužívanějších testů, nejcitovanější psycholog 20. století
Wechslerovy (1896-1981) inteligenční testy sice prošly mnoha revizemi, každopádně se hojně používají dodnes (verze Wechsler Adult Intelligence Scale – WAIS, Wechsler Intelligence Scale for Children – WISC). Wechsler potlačil do té doby převládající testy Binetovy, přesněji řečeno jejich americkou „mutaci“ pod názvem Stanford-Binet Intelligence Scale.
Poněkud paradoxně získala jeho teorie na slávě tím, že odmítal názory směřující od jedné obecné inteligence k jejímu členění. Podle něj starší testy IQ měřily především intelektuální schopnosti, které však nejsou inteligencí samotnou, ta je mnohem obecnější, definována jako „schopnost jednat účelně, myslet racionálně a účinně se přizpůsobit prostředí“. Vyčítal svým předchůdcům také přílišný důraz na inteligenci verbální, takže jeho testy obsahují více neverbálních úkolů (tento svůj postoj zdůvodnil mimo jiné v publikaci Non-intellective factors in general inteligence – všimněme si návratu k obecné inteligenci).
Jean Piaget: Přispěl k přístupu vůči vzdělávání, ale podcenil sociální vlivy
Piaget (1896-1980), původně biolog, byl fascinován epistemologií a v podstatě vytvořil nový obor – genetickou epistemologii, která zkoumala, jak se u dětí vyvíjí inteligence. Popsal přirozená stadia tohoto vývoje, která je třeba respektovat stejně jako individuum každého dítěte. Výsledná inteligence je do značné míry dána tím, zda má jednotlivec možnost projít těmito fázemi, není „svazován“, v nejlepším případě je v nich podporován (Psychologie inteligence, 1947; Původ inteligence u dětí, 1952).
Jeho teorie významně ovlivnila systém vzdělávání a celkově přístup k dětem na celém světě (např. na ni dodnes navazuje systém Montessori). Je mu připisována role toho, kdo zlomil nadvládu testů IQ.
Na druhé straně kritici jeho vůči dítěti liberální teorie mu mají za zlé, že přirozené fáze vývoje inteligence nadřazuje sociálním vlivům.
Philip E. Vernon: Inteligenci tvoří pyramida schopností
Jeho jméno by mělo zaznít, protože přinejmenším patří k těm, kteří jsou v učebnicích psychologie i odborných publikacích uváděni jako fundovaní průkopníci více typů inteligence. Na druhé straně jim Vernon (1905-1987) nepřiznával na rozdíl např. od Thurstona vzájemnou nezávislost a rovnocennost, ale řadil je hierarchicky. A co byste čekali na vrcholu pyramidy? Na výběr máte inteligenci obecnou, případně verbální nebo numerickou. Přesně to, s čím mnozí současní vědci, zastávající svébytnost a specifika každého typu inteligence, tak urputně bojují.
Raymond Cattell : Obecná inteligence se skládá z fluidní a krystalické
Cattell (1905-1998) nezpochybňoval existenci obecné inteligence, nicméně i jeho dělení na dvě složky,  které by měly být testovány odděleně, bylo ve své době značně troufalé. Navíc i tyto dva subfaktory lze podle něj dál hierarchicky členit na množství konkrétnějších schopností. Neméně troufalé bylo konstatování vlivů sociálně kulturních ( ačkoli pozdější výzkumy ukázaly, že i Cattell je značně podcenil). Jeho hlavní díla mají výmluvné názvy – Schopnosti (1971), Inteligence (1987).
Rozlišil tzv. fluidní a krystalickou inteligenci. První je řada schopností uvažovat a argumentovat, kterou lze aplikovat na jakýkoli problém nebo obsah. Spouští se automaticky při takových procesech, jako je řešení problémů, rozpoznávání vzorců apod. Podle Cattella je dědičná, vrcholu dosahuje v rané dospělosti, pak klesá z důvodu změn na mozku vyvolaných věkem. Krystalická inteligence je ovlivněna sociálním a kulturním prostředím, rozvíjí se podle toho, co se člověk naučil, v jakých podmínkách apod.
G-faktor Cattell výslovně neodmítal, ale měření obou složek inteligence jedním testem, jak bylo zvykem, považoval za chybu. Vyvinul test, který je měřil odděleně a byl koncipován tak, aby byl zejména u fluidní složky nezávislý na kultuře, v níž se dotyčný pohybuje (používal neverbální otázky – tvary a obrazce). U krystalické inteligence se testovala i obecná informovanost, rozsah slovníku.
Pro celkové pojetí inteligence je zajímavé, že pozdější výzkumy prokázaly vliv kulturního kontextu i na fluidní inteligenci (např. porovnáním celkového kognitivního vývoje dětí ze znevýhodněných minorit a vyrůstajících v „podnětných“ podmínkách).
Každopádně Cattelova teorie se stala inspirací a dodnes se leckde učí sice nikoli o inteligenci fluidní a krystalické, ale vrozené (souvisí se schopností mozku vytvářet asociace) a získané (učení, vzdělání, poznatky).
Novodobé směry: Roztříštěné
Pokrok vědy v mnohých oblastech, které se týkají inteligence, pokračuje. Jednotlivé cesty bádání se však dostatečně nekříží: Stoupenci některých teorií trvají na hledání a zdokonalování výzkumů obecné inteligence, jiní na zkoumání jejích složek nebo nezávislých typů inteligence, další se zaměřují na kulturní rozdíly a potlačují rozdíly individuální. Spory o přeceňování či podceňování tu faktorů biologických, neurologických, tu sociálních nebo kulturních jsou stále živé. Konkrétněji uveďme teorie, které jsou dnes uznávanou součástí „módní a pro leckoho i kontroverzní vlny“ přístupu k inteligenci:
Howard Gardner (1943) zaujal odbornou veřejnost teorií rozmanitých inteligencí (Multiple Intelligences), které jsou na sobě nezávislé a mají stejný potenciál z nás „udělat génie“, nebo nás v nějakém odvětví života omezovat. Gardner tvrdí, že jeho interdisciplinární přístup včetně kulturních a sociálních kontextů mu dává za pravdu (v myšlence rozmanitých schopností, které tvoří potenciál člověka, má řadu předchůdců, byť si vesměs netroufli používat termín rozmanité inteligence).
Obdobně „uctívaný i zavrhovaný“ současný autor Robert Sternberg (1949) přišel s teorií, že inteligence je sice vlastnost členitá, ale jejím kritériem je úspěch, schopnost správného využití svých předností i handicapů. Obecně ve zkratce říká, že inteligence je „schopnost člověka přijímat obsahy, kterými je obklopen“ (velmi se to podobá původním definicím inteligence – schopnost řešit problémy, přizpůsobovat se situaci a podnětům).
Stoupenci a následovníci ruského psychologa Lva Vygotského (1896-1934) hledají základ v rozvoji lidské inteligence podle kulturních rozdílů. Je jim vytýkáno, že podceňují osobní sociální vazby (že by extrémní reakce na dlouhodobé opomíjení kulturních rozdílů v měření IQ?).
Informační psychologie vstupuje do zápasu o pojetí inteligence se zcela novým podnětem: Inteligence se netýká jen člověka, ale i systémů – zejména technických, ale i přírodních. Je především schopností efektivně zpracovávat informace (není to opět jen jinak nazvaný hlavní znak inteligence – řešit problémy, umění přizpůsobovat se podnětům, situacím…?)
Závěrem snad nelze říci nic jiného, než že koho (včetně sami sebe) budeme považovat za inteligentního či neinteligentního, nutně bude velmi subjektivní. Vědecké hodnocení může být snad objektivnější, ale též velmi rozmanitě.
Ve jménu inteligence lidé páchali nejeden nesmysl. Snaha objektivně postihnout mohutnost intelektu různých lidí je přitom asi tak stejně smysluplná, jako fotit ducha nad vodami. Stejně jako pokusy využít výsledky měření inteligence k hromadné diskriminaci či sterilizaci. Přesto se to dělo.
Zřejmě první začal inteligenci soustavněji zkoumat Francis Galton, kromobyčejně zvídavý chlapík mnoha zájmů, z nichž některé byly značné kuriózní, jiné veskrze vědecké.
Studií medicíny nechal, když mu zemřel otec. Z jeho dědictví poté vedl život soukromého učence. Sotva se prokousal dílem svého staršího bratrance Charlese Darwina O původu druhů (vyšel roku 1859), začal zásady přírodního výběru aplikovat na člověka a jeho kulturu, konkrétně na dědičnost duševních schopností. Výsledkem bylo dílo Hereditary Genius: An Inquiry into Its Laws and Consequences (Dědičná genialita a její důsledky, 1869), v němž rozebral stovky rodokmenů rodin, z nichž povstaly významné osobnosti. V úvodu píše: „V této knize si kladu za cíl dokázat, že lidské přirozené schopnosti jsou odvozeny z dědičnosti, a to s téměř stejnými omezeními, s jakými se setkáváme u forem a tělesných rysů v celém organickém světě.“ Dále pak dokládá, že věhlasní muži, kterých bylo v jeho vzorku 977, se stávají otci významných synů častěji než průměrní muži a že mají také více výjimečných příbuzných, konkrétně: z úspěšných lidí má 31 % významného otce, 41 % bratra a 48 % významného syna.
Ale i naopak – dědí se netoliko kladné, ale i záporné charakterové vlastnosti. V pojednání Inquiries into Human faculty (Zkoumání lidských schopností, 1883) napsal: „Dědičné šíření zločinecké vrstvy je z mnoha důvodů těžko řešitelnou otázkou. Jejich potulky, nezákonné svazky a krajní nedůvěryhodnost jsou jen některé ze zkoumaných potíží. Nicméně se dá snadno dokázat, že zločinecká povaha se dědí.“
Sir Francis, jakkoli na nižší sociální vrstvy shlížel z pozice vzdělance, byl přece jen příliš velký humanista, než aby ve smyslu biologického darwinismu nechal i sociálním procesům zcela volný průběh – tedy ať se problematičtí jedinci vyvraždí, upijí, ustonají sami. V řečených Inquires říká: „Mým obecným cílem je zaznamenat různé dědičné schopnosti různých lidí a velké rozdíly v různých rodinách a rasách, abych se poučil, kam až to historie může ukázat, o proveditelnosti nahrazení nevýkonného lidského rodu lepšími plemeny, a abych zvážil, zda by nemělo být naší povinností provést to pomocí takových kroků, jaké budou rozumné, a tak napnout síly k uskutečnění záměrů evoluce rychleji a bezbolestněji, než kdyby se události ponechaly jejich vlastnímu vývoji.“
Pro tento program systematického zušlechťování lidského druhu podporou rozmnožování řádných lidí a restrikcí množení těch neřádných zavedl označení eugenika.
V rámci Mezinárodní výstavy zdraví v roce 1884 v Londýně začala fungovat Galtonova Antropometrická laboratoř. Návštěvníci si zde za tři pence mohli nechat změřit své tělesné rozměry, ostrost zraku a sluchu, úroveň rozlišování barev, reakční čas, popřípadě splnit pár úkolů, které už připomínaly položky budoucích testů inteligence.
První testy inteligence vytvořil Alfred Binet, jediný opravdový vědec v dnešním panoptiku. Ani on nedokončil medicínu. Jakkoli v psychologii samouk, nakonec to dotáhl na ředitele Laboratoře fyziologické psychologie na Sorbonně. K výzkumu inteligence ho přivedlo pozorování jeho dvou dcer, výrazných osobností diametrálně odlišných dispozic.
V roce 1904 ministerstvo školství pověřilo Bineta úkolem vyvinout techniky, které by umožňovaly odhalit děti, jejichž neúspěchy v normálním žákovském kolektivu by mohly naznačovat, že potřebují speciální výchovnou péči.
Zkušený badatel tentokrát místo „medicínských“ postupů (kraniometrie, Lombrosova anatomická stigmata), které už dříve vyzkoušel a neuspokojily ho, zvolil metody „psychologické“. Vypracoval soubor krátkých úkonů spojených s běžným životem (počítání mincí, určování líbivosti tváří apod.), které vyžadovaly použití základních procesů typu srovnání a zařazování, pochopování, vynalézavost, sebeopravování. Předpokládal, že smícháním dostatečného množství dílčích testů zaměřených na nejrůznější činnosti dokáže odhadnout jedinou hodnotu – jakýsi obecný duševní potenciál dítěte. Empirickou podstatu své práce zdůraznil ve známém výroku: „Lze říci, že na samotném obsahu testů, pokud jich je dostatek, téměř nezáleží.“
Binet postupně publikoval tři verze stupnice. Z nich druhá (1908) zavedla kritérium, které se od té doby (po úpravách) používá k měření IQ: Binet se ke každému úkonu rozhodl přiřadit hodnotu věku, v němž dotyčný úkol dítě s průměrnou inteligencí ještě zvládne. Dítě postupovalo od jednoduchých testů pro nízký věk až po věk, na který už nestačilo. Poslední věk, kterým ještě prošlo, byl pak definován jako „mentální věk“. Obecná úroveň intelektu se stanovila odečtením mentálního věku od věku skutečného (od roku 1912 se místo rozdílu používá podíl). Děti, které svým mentálním věkem zaostávaly za svým věkem skutečným, mohly takto být rozpoznány a podrobeny speciálním vzdělávacím programům. Tím Binet splnil úkol ministerstva.
Však nedosti. Na základě svých poznatků vnesl do pedagogické práce řadu podnětů, z nichž mnohé se vžily: Speciální výchova se musí přizpůsobit individuálním potřebám zaostávajících dětí, speciální třídy by neměly mít víc než 15-20 žáků (oproti tehdy běžným 60). „Čemu se mají naučit především, nejsou běžně vyučované předměty, i když mohou být důležité. Přednostně mají však dostat výcvik zaměřený k posílení vůle, pozornosti a kázně. Než se začne s gramatikou, je nutné vyškolit je v mentální ortopedii; jinými slovy, musíme je naučit, jak se mají učit.“
Hrdě referoval o třídách, kde si žáci zlepšili nejen znalosti. „V tomto praktickém a pro nás jedině přístupném pohledu lze říci, že inteligence těchto žáků se zvyšuje. Podařilo se nám pozvednout to, co podmiňuje inteligenci žáka – schopnost učit se a vštěpovat si nové znalosti.“
Ohledně zobecňování výsledků svých testů byl Binet velmi opatrný. Odmítal nejen označit IQ za obecnou inteligenci, on ho dokonce odmítal i jako obecný nástroj k řazení žáků podle duševní hodnoty. Tvrdil, že inteligence je jevem příliš složitým na to, aby mohl být vyjádřen jediným číslem. To, zdůrazňoval, je maximálně tak hrubým empirickým vodítkem vytvořeným k omezenému praktickému účelu (rozpoznat podprůměrně nadané děti). Děsilo ho, že by se výsledky testů mohly stát stigmatem, na které by se vymlouvali ředitelé „prestižních“ škol, méně úspěšní učitelé atd. A ještě víc se obával toho, čemu se dnes říká sebenaplňující proroctví: Necitlivé označkování by mohlo změnit přístup učitele, a tak by dítě v podstatě postrčilo směrem k předpovězené vlastnosti.
A konečně také naprosto, naprosto odmítal spojování svých testů s biologickou dědičností.
Jak Francis Galton, tak Alfred Binet zemřeli v roce 1911. Nechali po sobě zcela odlišná dědictví.
První se jejich odkazu chopili ve Spojených státech. Psycholog Henry Goddard přeložil už v roce 1908 Binetův test do angličtiny a prosadil jeho širokou aplikaci na americkou populaci. S absurdní lehkostí dospěl k závěru, že mnozí Američané jsou debilové (odborně je debilita nejlehčím stupněm slabomyslnosti, těžším je imbecilita, nejtěžším idiocie) a že mohou být jako takoví snadno identifikováni tím správným testíkem. Snažil se lidi označkovat, aby mezi nimi mohl určit hranice, oddělit ty méněcenné, omezit jejich rozplozování a ochránit tak ohrožený americký národ před další zkázou. Nebezpečí přicházelo zvenčí imigrací cizinců a zevnitř rychlým rozmnožováním slabomyslných lidí.
Goddard ani v nejmenším nepochyboval o tom, že inteligence je vrozená a lze ji „pouze málo ovlivnit kterýmikoli pozdějšími vlivy kromě vážných zranění“.
Nakonec získal takový vliv, že mu dovolili testovat přistěhovalce, kteří procházeli Ellisovým ostrovem.
Po Goddardovi přišli další. Veřejně známý Robert Yerkes přesvědčil armádu Spojených států, aby ho nechala provést inteligenční testy u milionu branců povolaných do první světové války, a přestože armáda výsledky testů převážně ignorovala, poskytla tato zkušenost Yerkesovi a jeho epigonům odrazový můstek k tvrzení, že testování inteligence by mohlo mít národohospodářský význam při rychlém a jednoduchém rozdělování lidí do různých kategorií.
Přitom Yerkes a Goddard přehlíželi vliv prostředí na schopnosti do té míry, že neanglické mluvčí testovali anglickými testy a negramotné lidi testy, které po nich vyžadovaly vzít poprvé v životě do ruky tužku! Otázky vycházely ze života amerických středních vrstev, které – na rozdíl třeba od židů přicházejících z Haliče – věděly, že tenisové kurty mají uprostřed síť…
Armádní testy významně přispěly k tomu, že roku 1924 Kongres přijal imigrační zákon (Immigration Restriction Act), který pro jižní a východní Evropany stanovil přísné kvóty z toho důvodu, že jsou „hloupější“ než nordické rasy, které před rokem 1890 v USA převládaly.
Třetím vlivným učeným zaslepencem v „jediné zemi světa, která prošla od barbarství k dekadenci, aniž se obtěžovala vytvářením civilizace“ (Wilde), byl Lewis Terman, od roku 1910 profesor psychologie na Stanfordu, který Binetův test vylepšil a zpopularizoval pod názvem Stanford-Binetův test inteligence (1916). Ten se stal základem pro většinu IQ testů, které následovaly.
V kvasu po vyhrané první světové válce Terman vesele linkoval osudy: „Zatímco podstatný úspěch v zaměstnání vyžaduje IQ nad 115-120, u holiče je cokoli nad 85 plýtváním… zatímco 75 u řidičů zase neúměrným rizikem…“
Když ale čtvrtina ze 47 zaměstnanců zásilkové firmy, kterážto práce „poskytuje jen neobyčejně málo možností pro projevy vynalézavosti nebo dokonce osobního soudu“, vykázalo IQ nad 104, byl upřímně překvapen; podle něj buď je ekonomické tlaky donutily odejít ze školy, nebo neuspěli vinou nedostatku „určitých citových, morálních a jiných požadovaných kvalit“.
A tím se dostáváme ke koruně všeho – vztahu inteligence a morálky. Všichni tři brusiči amerického důvtipu samozřejmě věřili, že inteligence je zárukou morálky a naopak. Terman to vyjádřil jasně: „Morální soud podobně jako úsudek obchodní, sociální nebo jakýkoli jiný vyšší duševní proces je funkcí inteligence. Morálka nemůže vzkvétat a přinášet ovoce, je-li roubována na infantilní duši.“ Pak jistě netřeba pochybovat, že chceme-li si uchovat vysokou společenskou morálku, musíme slabší duchy mezi námi neúprosně eugenizovat. „Tři generace imbecilů už stačily.“ Těmito slovy Jeho Ctihodnost Oliver Wendel Holmes, Jr., soudce amerického Nejvyššího soudu, uzavřel roku 1927 rozsudek nad mladou ženou z rodiny již tři generace slabomyslné. Precedenčně tak potvrdil tzv. „sterilizační zákon“ státu Virginia, který pak bude naplňován až do roku 1972 a povede k více než 7500 nuceným sterilizacím.
(Podrobněji o vývoji výzkumů inteligence a jejich společenských konsekvencích pojednává např. kniha Stephena Jaye Goulda Jak neměřit člověka, česky 1997.)
Abychom byli spravedliví, dneska se nám to kritizuje, ale tehdy spousta věcí vypadala jinak. Situace se začala měnit už koncem 20. let během velké hospodářské krize, která poslala do front na polévku i vysokoškolsky vzdělané bílé Američany anglosaského typu, čímž dogma biologického determinismu a rasové nadřazenosti citelně utrpělo.
Rovněž všichni jmenovaní američtí testovači inteligence časem vyměkli (i díky tomu, jak děsivě jejich bludů zneužili nacisté) a dospěli k názorům docela rozumným. Vlastně světu posloužili jako užitečný odstrašující příklad – přesně podle pravidla amerického fyzika Johna Wheelera, že když už se máme učit z chyb, pak je jen dobře, když své chyby děláme co nejrychleji.
Postavení IQ a testů inteligence v současnosti není předmětem tohoto textu (z obecnějšího hlediska se nad nimi zamýšlí článek Hausnumera ve službách pokroku). Takže jen malou poznámku: Jak bylo řečeno, testy inteligence původně vznikly ku pomoci zaostalejším dětem. Dnes se zaměřují spíš na podporu těch nejvyspělejších. Místo začleňování slabších dáváme přednost vyčleňování silnějších. Není výstižnější ilustrace pokroku lidstva za posledních sto let.
Lidský mozek je jedinečný. Ale ne až tak jedinečný. Abychom porozuměli zvířecí mysli a našemu místu mezi živými tvory, měli bychom sami sebe přestat považovat za středobod všeho dění.
Případu šimpanze Tommyho se soud věnoval 8. října 2014. Tommy se nemohl slyšení zúčastnit osobně – onen den trávil, stejně jako jakýkoli jiný, v kleci v prodejně ojetých přívěsů v Gloversville ve státě New York. Ale v  soudní síni v hlavním městě Albany, vzdáleném hodinu jízdy, hájil Steven Wise z Nonhuman Rights Project názor, že by Tommy měl být podle zákonů státu New York považován za osobu (tj. za jedince disponujícího základními lidskými právy, pozn. red.). Pokud by tomu tak skutečně bylo, Patrick a Diane Laveryovi z prodejny Circle L Trailer Sales by mohli být předvoláni, aby soud rozhodl, zda Tommyho nevězní v rozporu se zákony.
Základem Wiseových argumentů v Tommyhu případu, stejně jako v podobných soudních přích, které jeho organizace vyvolala jménem dalších šimpanzů držených v zajetí, je tvrzení, že lidoopi jsou vysoce inteligentní bytosti schopné sebeuvědomění, s rozvinutým emocionálním životem. „Nezpochybnitelná fakta ukazují, že šimpanzi disponují autonomií a svobodnou vůlí, tedy nejvyššími hodnotami uznávanými naším právním systémem,“ řekl Wise pětičlenné porotě, která ve sporu rozhodovala.
Je to odvážný právní krok – a zatím neúspěšný. Soud v Albany, stejně jako předtím soud nižší instance, odmítl myšlenku, že by se Tommy měl těšit právům na ochranu osobnosti. Ale Wise hodlá bojovat dál a hnát Tommyho případ až před nejvyššího arbitra – Odvolací soud státu New York.
Události na jiném místě státu New York jsou v ostrém kontrastu k ochotě soudu uvažovat o právních důsledcích vědekcýh zjištění o kognitivních schopnostech živočichů. Rip Van Winkle Rod and Gun Club v Palenville, vesnici na řece Hudson s asi tisíovkou obyvatel, pořádal v březnu 2014 čtvrtý ročník festivalu, v jehož rámci se konala soutěž ve střílení tvorů, kteří si – posuzováno objektivními měřítky jejich mentálních schopností – patrně zaslouží přiznání osobnostních práv stejně jako Tommy. Řeč je o vránách, bez zábran střílených při palenvillské akci „Crow Down“.
V poslecních letech zjišťujeme, že příslušníci čeledi krkavcovitých – včetně vran, havranů, sojek a strak – disponují kognitivními schopnostmi, o nichž jsme si dříve mysleli, že jsou výsadní doménou lidí a lidoopů. Vyrábějí a používají nástroje. Pamatují si detaily z minulosti a plánují budoucnost. Dokonce se zdá, že reagují na znalosti a touhy jiných příslušníků téhož druhu. „Podle všech dosud provedených studií umožňujících přímé srovnání se zdá, že krkavcovití si vedou stejně dobře jako šimpanzi,“ říká Nicky Claytonová z univerzity v Cambridge, v jejíž laboratoři byly učiněny některé z nejzajímavějších objevů na tomto poli.
Když hledíme do očí šimpanzovi, vidíme v nich odraz sebe sama. Když pohlédneme na vránu, spatříme cizí stvoření, které lze pod některými jurisdikcemi beztrestně vyhladit. Takové předsudky ovlivňují jak veřejnost, tak odborníky, a pokřivují naše chápání toho, jak zvířecí inteligence vypadá. Lidoopi jsou bezpochyby velice chytří, ale jejich kognitivní schopnosti byly také studovány důkladněji než u jiných druhů – povětšinou pomocí experimentů původně navržených ke zkoumání duševních schopností dětí. V takto nastavených testech mají velkou výhodu živočichové, kteří s námi sdílejí náš tělní plán a smyslový svět. Chceme-li porozumět rozmanitosti zvířecích myslí – a díky tomu snad porozumět lépe i sami sobě – musíme je posuzovat za podmínek jim přizpůsobených.
To ale není tak snadné. I když jsem věděl, jak chytří krkavcovití ptáci jsou, přílišnou blízkost jsem k nim nepociťoval, když jsem se s nimi v loňském létě u Nicky Claytonové setkal. Když jsem měl o několik týdnů později příležitost interagovat s vlky chovanými v zajetí, byl to docela jiný příběh. Byl jsem si plně vědom toho, že můžeme sami sebe oklamat a vsugerovat si, že psi a vlci jsou chytřejší než ve skutečnosti – tím, že do nich promítáme své vlastní myšlenky a pocity. Ale stejně jsem to udělal.
Moje názory na zvířata jsou stejně zmatené jako názory kohokoli jiného. Mám psa, donedávna dokonce dva. Jím maso. Věřím, že některé pokusy na zvířatech jsou ospravedlnitelné tím, že poslouží k pokroku humánní a veterinární medicíny. Ale pokusy na myších, které jsem dělal v 80. letech coby student zabývající se chováním myší, na mé duši zanechaly stopy. Než jsem se do onoho studia pustil, nedošlo mi, že budu muset zlikvidovat tucty myší, které už pro pokusy nebyly třeba. Zpočátku se mi při jejich zabíjení zrychlil tep, měl jsem sucho v ústech, bylo mi ze sebe nanic. Říkal jsem si, že bych zřejmě měl oznámit svému školiteli, že potřebuji změnit výzkumné téma. Ale ve výzkumu jsem pokračoval a zabíjení bylo čím dál snazší – stalo se čímsi všedním, samozřejmým. I ze zpětného pohledu mne toto přivyknutí si znepokojuje více než má počáteční instinktivní reakce.
Myši nefigurují na žádném seznamu překvapivě chytrých stvoření. Přesto mne mé zkušenosti se snahou pochopit sociální život zvířat žijících ve světě ovládaném pachy přivedly k pochybám o relevantnosti pokusů navržených ke studiu sofistikovanějších zvířecích myslí. Nejznámějším z nich je „zrcadlový test“ sebeuvědomění, navržený v roce 1970 Gordonem Gallupem (nyní na University at Albany, State University of New York). Nejprve nechal šimpanze, aby se chvíli seznámili se zrcadlem, poté je v ansetezii označil barvivem a sledoval jejich reakce na vlastní odraz, když se k zrcadlu vrátili. Šimpanzi hleděli do zrcadla a dotýkali se přitom obarvených částí těla, z čehož Gallup usoudil, že věděli, že se dívají na sebe. Koncept „já“ je považován za jeden ze znaků vyspělé mysli, lidské děti si podobné chování osvojují asi v 18 měsících.
Můj problém se zrcadlovým testem nespočívá ve významu úspěchu, který byl od té doby připsán dalším „inteligentním“ druhům, například slonům, delfínům a strakám, ale spíše v tom, jak bychom měli interpretovat selhání. Selhává většina zvířat proto, že postrádají koncept „já“, nebo je tento test u druhů, které nevyužívají zrakem pozorovatelný vzled k sociální komunikaci, většinou irelevantní? Jak by měl vypadat podobný test využívající pachy pro ohaře nebo ultrazvuk pro netopýra využívajícího echolokaci? Netopýr, který by uslyšel pozměněnou verzi svých vlastních ozvěn, by si docela dobře mohl pomyslet: „Ano, to jsem já, i když se děje něco zvláštního…“ Ale jak bychom se to dozvěděli?
Nekladu vědcům za vinu, že svou energii soustředí na otázku, co odděluje člověka od našich nejbližších žijících příbuzných. Lidská mysl je nepochybně výjimečná: šimpanzi ani další lidoopi neskládají symfonie, nekonstruují letadla ani nevymýšlejí pokusy ke zjištění duševních schopností jiných druhů. Potíže nastávají, když se pokoušíme naši duševní zdatnost rozebrat na součástky s cílem zjistit, proč přesně jsme odlišní.
Kdysi existoval dlouhý seznam kognitivních znaků považovaných za výlučně lidské: zahrnoval jazyk, morálku, řešení problémů pomocí vynalézání nástrojů, projekci myšlenek do minulosti nebo do budoucnosti a „teorii mysli“ – schopnost připisovat touhy, znalosti a další duševní stavy druhým při vědomí toho, že se mohou lišit od našich vlastních. V posledních několika desetiletích se budova lidské kognitivní jedinečnosti pomalu bortí, když nejprve lidoopi a potom další druhy včetně slonů a delfínů úspěšně prošly klíčovými testy kognitivních dovedností. V té samé době zároveň pravděpodobně zmizela mezera mezi těmito „chytrými“ druhy a těmi, jejichž místo na stromu života je od nás mnohem více vzdáleno.
Lidová tradice mnoha kultur spojuje vrány s moudrostí a mazaností, ale ve vědě se tato myšlenka prosazuje teprve v poslední době. První poznatky o tom, že by se příslušníci čeledi krkavcovitých mohli v chytrosti vyrovnat lidoopům, pocházejí z poloviny 90. let 20. století, kdy Gavin Hunt z Massey University v novozélandském Palmerston North referoval o svých terénních pozorováních vran obývajících Novou Kaledonii – souostroví v jižním Pacifiku.
Hunt pozoroval, jak vrány vyrábějí z větviček háčky k vytahování hmyzu ze škvír v trouchnivějícím dřevě nebo chytají hmyz pomocí ostnitých nástrojů z pandánových listů. Následná práce s vránami novokaledonskými chovanými v zajetí ukázala, že Huntova pozorování nebyla dílem šťastné náhody. V jednom slavném experimentu na Oxfordské univerzitě vrána Betty rychle přišla na to, jak ohnout drát a vyrobit z něj háček, jímž lze z trubky vytáhnout košíček s jídlem, když předtím viděla jinou vránu, jak se k potravě dostala pomocí drátu, který byl do podoby háčku vytvarován předem.
Vrána Betty vyrábí háček, aby se dostala k potravě.
Vrány novokaledonské nezvládají pouze výrobu nástrojů. Zdá se, že rozumějí příčině a následku a dovedou ohromující kousky s několikastupňovým užitím nástrojů: aby dosáhly svého cíle, umějí použít jeden nástroj k manipulaci s jiným (viz video níže). A zdá se, že vrány novokaledonské předčí šimpanze ve schopnosti využít známého řešení jednoho problému k řešení problému dalšího, který je v základu podobný, ale v detailech se liší. Jedním standardním testem je test s trubkovou pastí, v němž musí zvíře přijít na to, jak použít dřívko k vytažení potravy z trubky. Musí pochopit, že bude-li potravu postrkovat jedním směrem, dostane se k ní, kdežto při postrkování opačným směrem lahůdka spadne do pasti. Vrány novokaledonské, které tento problém už vyřešily, si počínají lépe než nezkušené vrány, jsou-li vystaveny testu s plošinovou pastí. V ní mají na výběr mezi dvěma kousky potravy, které si mohou přitáhnout po rovném povrchu, přičemž jeden z nich je odsouzen k pádu do pasti. U šimpanzů a dalších lidoopů neposkytuje předchozí zkušenost s trubkovou pastí při setkání s plošinovou pastí žádnou výhodu. Lidoopům zjevně nedochází, že obě hry mají stejné pravidlo: nedopusť, aby potrava zapadla do díry.
Vrány dovedou ohromující kousky s několikastupňovým užitím nástrojů.
Podobné úkoly zaměřené na řešení problémů představují základ komparativní psychologie, často jsou používány k porovnávání kognitivních schopností malých dětí a šimpanzů. Celkem snadno se dají přizpůsobit pro testování vran, protože vrány mají dobrý zrak a zobák, který je téměř tak šikovný jako dětské nebo lidoopí ruce. Ale pro pochopení širšího rozsahu kognice krkavcovitých bylo třeba popustit uzdu představivosti a vstoupit do ptačího světa, abychom dokázali navrhnout experimenty zkoumající jejich duševní pochody přesahující jejich každodenní chování.
Nicky Claytonová to dokázala v 90. letech během svého působení na Kalifornské univerzitě v Davisu. Její kolega, psycholog Tony Dickinson z univerzity v Cambridge, jí sebejistě tvrdil, že zvířata postrádají „epizodickou“ paměť – autobiografickou schopnost pamatovat si „co, kde a kdy“ se jim v minulosti přihodilo. Takový byl ortodoxní názor, ale Claytonová o něm silně pochybovala: „Pokud je mi známo, nikdo to nikdy netestoval,“ odpověděla prý tehdy. Studovala chování sojek křovinných, související se sháněním potravy, a uvědomila si, že jejich zvyk ukrývat potravu ve skrýších nabízí prvotřídní příležitost k pátrání po tom, jak se utvářejí jejich vzpomínky.
Spolu s Dickinsonem nejprve nechali sojky ukrývat v podnosech naplněných pískem dva druhy potravy: rozkladu podléhající housenky zavíječů a trvanlivé buráky. Ptáci se rychle naučili, že housenky jsou po několika dnech nestravitelné, zatímco buráky zůstávají poživatelné. V následných experimentech sojky vyhledávaly místa, v nichž ukryly své oblíbené jídlo – housenky, pokud od okamžiku, kdy naposledy viděly podnosy, uplynulo jen několik hodin. Ale pokud mezitím uplynulo několik dní, šly si pro ukryté buráky. Nešlo přitom o to, že by cítily rozkládající se housenky. I když vědci potravu odstranili a tácy naplnili čerstvým pískem, sojky vyhledávaly místa s housenkami, jen pokud bylo pravděpodobné, že jsou housenky ještě poživatelné.
Neexistuje způsob jak zjistit, zda sojčí vzpomínky na to, kdy a kde ukryly konkrétní druh potravy, zahrnují vědomé promítání myšlenek do minulosti, což je způsob, jakým by k podobnému problému přistoupil člověk. Přesto šlo o tak působivou demonstraci toho, čemu Claytonová říká „paměť připomínající epizodickou“, u živočicha, jaké je jen věda schopna.
Sojky Nicky Claytonové nyní obývají voliéru v Madingley, ospalé vesničce u Cambridge, v níž sídlí univerzitní oddělení chování živočichů. Při mé návštěvě nešlo přehlédnout jejich zálibu ve skrýších. Neukrývají pouze potravu. Mezi pletivem voliéry a dřevěným rámem byly nacpány kamínky, korkové zátky i hřebík. Chvíli trvalo, než jsem spatřil jednoho z ptáků ukrývat potravu – má přítomnost zjevně narušila běžný chod věcí. „Prověřují si vás, protože jste tu nový a neznají vás,“ vysvětlila mi Nicky Claytonová. Zíral jsem na ně, ohromen propastí mezi námi. Četl jsem vědecké články a věděl jsem, jak jsou sojky kognitivně vyspělé. Přesto jsem nepociťoval ani náznak emocionálního propojení, které jsem pociťoval vždy, když jsem se ocitl tváří v tvář šimpanzi.
Zdá se, že Claytonová nemá s vazbou na sojky ze svých experimentů žádné potíže. Připisuje to částečně své dlouholeté touze umět létat. Ta stojí i za jejím celoživotním nadšením pro trénink baletu, o němž soudí, že ji k létání přibližuje tak, jak jen je toho člověk schopen. A je přesvědčena, že díky tomu, že ve volném čase většinou přemýšlí jako umělkyně, je pro ni snazší vcítit se do mysli zvířat. „Omezuje nás skutečnost, že jako lidé vidíme svět jedním konkrétním způsobem,“ říká. „To ale neznamená, že se nemůžeme snažit překonávat tato omezení tím, že z tohoto vidění světa vystoupíme – což je přesně to, co dělají umělci.“
Ať už je vysvětlení jakékoli, objevy z laboratoře Nicky Claytonové přicházejí jeden za druhým. Nedávné pokusy využily skutečnost, že straky, stejně jako lidé, mohou být do sytosti zásobeny jedním druhem potravy, ale přesto touží po jiném. (Proto se můžeme pustit do dezertu, i když jsme nedojedli hlavní chod.) Ve spolupráci se svou PhD studentskou Lucy Chekeovou Claytonová zjistila, že i když jsou sojky obecné přesycené určitým druhem potravy, ignorují své aktuální chutě a do skrýší výběrově ukrývají právě tuto potravu, pokud se naučily, že v budoucnu bude pravděpodobně vzácná. Je tedy zřejmé, že sojky nejenže pracují se vzpomínkami na minulé události, ale připravují se i na události budoucí.
Zdá se, že sojky také berou v úvahu znalosti a touhy ostatních sojek. Tým Nicky Claytonové zjistil, že když samečci sojky obecné pozorovali, jak jsou jejich partnerky přesyceny buď housenkami zavíječů, nebo moučnými červy, selektivně jim poté nosili ten druh potravy, který pro ně byl vzácnější. Nereagovali přitom na nějaký nenápadný signál „chci housenky zavíječe“ v chování samiček, protože takto reagovali pouze v případě, kdy na vlastní oči viděli, jak se jejich partnerka cpe moučnými červy.
Starší experimenty se sojkami křovinnými odhalily, že ptáci mění své chování, když zjistí, že jejich skrýším hrozí vykradení. Pokud je při ukrývání potravy pozorovala jiná sojka, později své zásoby nepozorovány přemísťovaly, dostaly-li k tomu příležitost. Důležité je, že ptáci hrozící krádeži takto předcházeli pouze v případě, že předtím sami vyplenili skrýše jiných sojek. Když z vlastní zkušenosti věděli, že sojky jsou schopny krást, přizpůsobili své chování skutečnosti, že jiné sojky vědí o jejich skrýších. Neboli, jak říká Claytonová, „zloděj pozná zloděje“.
Tyto výsledky v souhrnu naznačují, že sojky vládnou něčím podobným tomu, co bychom u dítěte označili za teorii mysli – přemýšlejí o duševním rozpoložení druhých a uvědomují si, že druzí jsou autonomní bytosti s vlastním vědomím a motivacemi.
Takže pokud se kreativní vědci vcítí do duševních světů jiných živočišných druhů, aby dokázali navrhnout experimenty zkoumající jejich působivé duševní schopnosti, získáme úplnější obraz inteligence živočichů, je to tak? Snad, ale sebestřednost lidstva nás zřejmě klame i v tom, že některá zvířata se nám zdají naopak výjimečnější, než ve skutečnosti jsou. Jsem přesvědčen, že se to týká nejlepšího přítele člověka, v jehož případě některé experimenty patrně vypovídají více o vědcích, kteří je provádějí, než o duševních schopnostech zvířat, která se jich účastní. Psi byli podrobeni i vyšetření magnetickou rezonancí, aby se zjistilo, zda nás milují, což přivedlo vědce stojícího za výzkumem, Gregoryho Bernse z Emory University v Atlatně, aby na stránkách New York Times tvrdil, že „Psi jsou také lidé.“
Teorie říká, že výjimečnost psů spočívá v tom, že byli po desítky tisíc let šlechtěni k tomu, aby byli neobyčejně přístupní k interakcím s lidmi. Psi se například zdají být mimořádně dobří ve čtení lidských pohledů a gest, jimiž lidé ukazují na skryté zdroje potravy. V roce 2002 vědci vedení Brianem Harem, v té době na Harvardově univerzitě, zjistili, že psi v podobných úkolech bezpečně porážejí jak lidmi odchované vlky, tak šimpanze. To podporuje myšlenku, že tyto schopnosti jsou výsledkem selektivního šlechtění trvajícího mnoho generací.
Ve Vlčím parku (Wolf Park) v Battle Ground v Indianě přivítali Hareova zjištění se zdviženým obočím. Pat Goodmannová, která tam má vlky na starosti, je silně skeptická. „Vzpomínám si na řadu případů, kdy jsem něco ukazovala jinému člověku a vlk na to zareagoval,“ říká. Ty situace jí uvízly v paměti, protože často se týkaly předmětů, u nichž skutečně nestála o to, aby se k nim zvířata dostala – například plechovky piva chladící se v jezeře.
O několik let později se pochybnosti lidí z Wolf Parku donesly k uším Clive Wynnea, v té době působícímu na University of Florida v Gainesville, který nedlouho předtím začal spolu se svou doktorandkou Monique Udellovou studovat psí chování. Zaujalo ho to, a tak s Monique odletěl do Indiany a uspořádal podobné pokusy s ukazováním na skrytou potravu jako Hare, ale s jedním klíčovým rozdílem: lidé, kteří ukazovali, byli v ohradě spolu s vlky, nikoli za plotem. Za těchto podmínek si vlci vedli lépe než domácí psi, kteří bodovali v interiéru, ale ve venkovním prostředí měli potíže. Psi z útulků, kteří měli méně zkušeností s interakcí s lidmi, v testu zcela propadli. „Všechna tato zvířata jsou schopna všímat si vztahů mezi tím, co lidé dělají, a důsledky lidského konání, které pro ně mají nějaký význam,“ říká Wynne. „Liší se charekterem svých životních zkušeností.“
Wynneův závěr zní: Psí schopnosti týkající se sociální kognice nebyly formovány lidmi prostřednictvím cíleného šlechtění, byly přítomny už u jejich vlčích předků. Není také přesvědčen o tom, že tyto schopnosti zahrnují cokoli sofistikovanějšího než prosté učení.
Při svých experimentech stáli Wynne a Udellová mimo ohradu a ukazování nechali na Goodmannové a jejích kolezích. Já jsem nicméně loni v srpnu využil příležitosti a s jednou z hvězd této show, vlčí fenou Marion, jsem se sblížil. V době pokusů jí bylo už devět let a patřila k nejstarším vlčicím Wolf Parku. Nyní je jí šestnáct a její srst už téměř celá zbělela. Vlci, s nimiž dříve žila, už zemřeli, a ona nyní nepatří k žádné z malých smeček obývajících Wolf Park: její alfa status znamená, že by jakéhokoli rivala roztrhala – nebo by při pokusu o obhájení své pozice zemřela.
Neznámé lidi nicméně vítá přátelsky, pokud byli poučeni o vlčí etiketě: počkejte, až k vám Marion přijde, podrbejte ji, ale netlačte příliš na pilu. Ukazuje se, že lidmi odchovaní vlci cítí povinnost zůstat na místě, když se jich někdo dotýká, ale pokud jim to není příjemné, mohou se naštvat. S potěšením mohu říci, že má setkání s Marion a dalšími vlčími obyvateli Wolf Parku byla zcela přátelská. Zkusili jsme dokonce improvizované opakování ukazovacích experimentů – nicméně jakmile Marion zjistila, že v sáčku, která měla Goodmanová přivázaný u pasu, jsou pamlsky, nejevila přílišnou ochotu nechat se rozptylovat čímkoli jiným.
Den, který jsem strávil ve Wolf Parku, ve mně posílil pochopení obtížnosti toho, na co naléhá Nicky Claytonová: nutnosti držet se při studiu zvířecí mysli stranou, oprostit se od subjektivního vidění. Když se Marion natáhla, aby mi olízla obličej, v duchu jsem byl zpátky doma u našich psů. Když jsem se později toulal hlavní ohradou s nejmladšími obyvateli parku – s vlky Bicho, Kanti a Fionou, byl jsem svědkem zběsilého projevu agrese těchto tří sourozenců vůči jejich rodičům obývajícím sousední ohradu. Takže když mě Kanti, silný samec, zkoušel a opřel se mi do nohou, nemohl jsem si pomoci a pocítil jsem mrazivý strach.
„Nejde tu o tebe,“ říkal mi vnitřní hlas bývalého vědce, který mi připomněl, abych pozoroval chování zvířat a nenechal se ovládat svými emocionálními reakcemi vůči nim. Ale v tu chvíli mne přesto ovládaly mé reakce na jednotlivé vlky a nic jsem s tím nedokázal udělat.
Možbá by pro nás bylo snazší posuzovat důkazy zvířecí inteligence nezkreslené antropocentrickým pohledem, pokud bychom studovali mysli natolik odlišné, že by nás ani nenapadlo v nich hledat sami sebe. To by mohl umožnit výzkum hlavonožců – chobotnic, olihní a jejich příbuzných. Jsou to bezobratlí s mozkem organizovaným zcela odlišně od našeho: nemají centralizovaný nervový systém, kromě hlavního mají i malinké „mozečky“ (ganglia, pozn. red.) v chapadlech. Ale Claytonová zjistila, že sépie si zřejmě pamatuje minulé události, a jsou doložena pozorování chobotnic, které si nosí skořápky kokosových ořechů jako úkryt pro případ útoku. To naznačuje, že použití nástrojů dovedou předem plánovat.
Chobotnice manipulující se skořápkou kokosového ořechu.
Někteří vědci zabývající se kognicí obratlovců mezitím začínají odmítat antropocentrické předsudky, jimiž je jejich obor zatížen. V jednom luxusním turistickém resortu v thajské části Zlatého trojúhelníku pracuje Josh Plotnik z univerzity v Cambridge se skupinou slonů, kteří se kromě toho, že vozí turisty, také účastní jeho výzkumu. Plotnik začínal s obvyklou řadou experimentů vyzkoušených na malých dětech a šimpanzech, včetně zrcadlového testu. Ale nyní si uvědomuje, že než bude schopen přijít na to, jak prozkoumat celou šíři kognitivních schopností slonů, musí nejprve lépe porozumět jejich smyslovému světu, jemuž dominují pachy a nízkofrekvenční zvuky.
„Bylo by ode mne velmi neetické vzít všechny ty experimenty určené pro šimpanze a jednoduše jim podrobit slony,“ říká Plotnik. „Publikoval bych sérii negativních výsledků a prohlásil bych: ‚Sloni tohle nedovedou.‘ I když by to pravděpodobně dovedli, pokud bychom otázky pokládali vhodným způsobem.“
Zřejmě nezbývá než oprostit se od prostých „uspěješ nebo selžeš“ testů kognitivních schopností inspirovaných lidmi, a místo toho se podrobně zaměřit na to, čemu kolega Claytonové, Alex Taylor z novozélandské Aucklandské univerzity, říká kognitivní „podpisy“. Podle něj nestačí jen zaznamenat, zda byl určitý úkol splněn, či nikoli, ale je také třeba sledovat chybovost a studovat podmínky, za nichž se příslušná schopnost ztrácí – a ideálně také pomocí zobrazovacích technik monitorovat nervovou aktivitu, která příslušné chování doprovází.
Je obtížné předpovědět, kam by takový přístup ke studiu zvířecích myslí mohl vést. Ale nebylo by zajímavé, kdybychom zjistili, že některá zvířata přemýšlejí způsobem, který je prost stereotypních chyb, jež dělá člověk? Vedeme si mizerně například při posuzování, kdy má smysl podstoupit ekonomické riziko. Typicky přisuzujeme příliš vysokou hodnotu aktivům, která už vlastníme – i kdyby dávalo smysl riskovat jejich ztrátu kvůli naději na větší výnos. Dovedu si také představit, že testování specifických duševních schopností zvířat by mohlo najít využití v umělé inteligenci, ačkoli jsme stále daleko od schopnosti replikovat kognitivní schopnosti živočichů. A vzhledem k tomu, že ve vesmíru pátráme po mimozemské inteligenci, jistě se při přemýšlení o tom, co „inteligence“ vlastně znamená, nechceme omezovat pouze na její charakteristiky u člověka.
Jediné mysli, které jsou nám zatím dostupné, jsou ty na naší planetě. Neměli bychom promarnit příležitost k jejich studiu jen proto, že se zamotáme do sporů o to, zda bychom šimpanze Tommyho, naše psí mazlíčky nebo jakékoli jiné druhy živočichů měli vnímat jako lidské bytosti. Místo toho si osvojme tuto mantru: „Lidé jsou také zvířata.“
Zatraceně zajímavá zvířata, jistě. Ale nemáme na to monopol.
Neandertálci vešli do obecného jazyka jako synonymum pro tupost, hrubost a primitivismus. Je však tato oblíbená a rozšířená představa obhajitelná? A kde se vůbec vzala?
Posledních několik let přineslo řadu zajímavých poznatků o těchto našich blízkých příbuzných, kteří žili přibližně před 200-35 tisíci let v Evropě a Asii. Podle dnešních informací se zde vyvinuli pravděpodobně z Homo heidelbergensis. S anatomicky moderními lidmí jako jsme my, kteří do Eurasie poprvé vkročili z Afriky někdy před 60 tisíci lety, se však neandertálci mísili.
Nejprve pár slov k tomu, zda a jak lze zkoumat kognici a chování vymřelých druhů. Můžeme vědět, jak se neandertálci chovali, jak mysleli či jak se dorozumívali, když se z pochopitelných důvodů nikomu z vědců nepoštěstilo pozorovat živého neandertálce?
S chováním obecně je jeden problém – na rozdíl od kostí, kamenných či kostěných nástrojů či méně často otisků měkkých tkání se v archeologickém a fosilním záznamu nedochovává. To ale neznamená, že o chování, kognici a komunikaci vymřelých druhů nemůžeme říct vůbec nic. Již Lamarck a po něm i Darwin si povšimli, že jen málokterý znak je u organismů formován přímo prostředím. Obvykle se totiž živočichové předně nějak chovají, tedy přizpůsobují se aktivně podmínkám, které kolem nich panují. Lze proto říci, že změny chování předcházejí změnám v morfologii. A s jistou nadsázkou je to z velké části právě chování (a tedy i kognice), které tvaruje těla organismů.
K tomu, aby se lidské tělo víceméně přizpůsobilo chůzi po dvou, prostě musel nějaký lidský předchůdce před 5-7 miliony let alespoň občas stoupat z těch či oněch důvodů na zadní. Přírodní výběr může vybírat jen mezi variantami a velkým zdrojem variability je právě chování organismů. Darwinovy pěnkavky, lišící se tvarem zobáků, odvozených od rozdílných zdrojů potravy, se zpočátku také musely nejprve diverzifikovat behaviorálně. Ačkoliv je chování ze všech životních projevů nejvíce pomíjivé a jakoby „nejměkčí“, v jistém smyslu je pevně otisknuto do všech „trvanlivých“ částí organismu, případně různých pozůstatků jeho činnosti. Chování tak obvykle mívá nějaký zástupný znak či charakteristiku (říká se jim proxy,množné číslo proxies), ze kterého můžeme dovodit jeho přítomnost.
Druhou stranou mince je však skutečnost, že najít takovou charakteristiku, která nám spolehlivě řekne něco o chování, kognici či komunikaci daného druhu, není tak úplně jednoduché. Měl by splňovat několik kritérií – předně, měl by být jednoznačně určitelný v paleontologickém či archeologickém záznamu (obvykle tedy – v případě homininů – nejde o měkké tkáně či artefakty z materiálů, které podléhají zkáze). Takový zástupný znak by měl být také spolehlivý – například by současná distribuce daného zástupného znaku u různých druhů měla korespondovat s distribucí daného kognitivního či behaviorálního znaku. Spojení zástupného znaku a dané kognitivní vlastnosti by také mělo být nějak uchopitelně teoreticky podložené a mělo by fungovat oběma směry – pokud chybí zástupný znak, lze předpokládat, že u daného druhu nenajdeme vlastnost, která nás zajímá, a naopak.
Jak píší Wynn a Coolidge ve své knize How to think like a Neanderthal (2011), představují (vedle anatomických znaků) nástroje a další dochované artefakty právě takové extenze kognice a mysli. Lidé včetně neandertálců používající nějaký nástroj se s ním naučí pružně nakládat. V důsledku se tak stane součástí jejich kognice „stejně jako buňky jejich mozků“. O kognici je zřejmě přiléhavější uvažovat právě tímto způsobem – jak je nastavená na určitý předmět a vice versa – než jako o nějaké sadě na obecně „racionální“ řešení problémů. Pokud se totiž měřítkem stane schopnost úsudku, hodnocení, rozumění, schopnost rozhodovat, myšlení atd. (to vše obvykle patří do definice kognice – obvykle se pak měřítkem stává kognice naše a dnešní), logicky pak ze srovnání vyjdou všichni porovnávaní tvorové (i lidé geograficky a v čase vzdálení) nikoliv jako „jiní“, ale jako nedokonalí, podřadní.
Bylo by nesprávné uvažovat o evoluci kognitivních a behaviorálních vlastností jako o nějaké progresivní řadě, jako o jakési scala naturae, na jejímž vrcholu trůní současný člověk – byť se to v úvahách o evoluci člověka často děje. Představa neandertálců jako mručících případně řvoucích primitivů, vůči nám podřadných, se zakládá právě na hluboce zakořeněném předsudku evoluce směřující vzestupně k současnému člověku, kde neandertálec je pouze jakýmsi „předstupněm“, který maximálně nese nedokonalé „zárodky“ či „počátky“ schopností, které u moderního člověka teprve dosáhly dokonalosti.
Je možné, že kognice jiných druhů lidí byla velmi odlišná od té naší – nikoliv tím, že by jim něco chybělo nebo toho či onoho měli „míň“, naopak měli prostě něco jiného navíc či totéž co my, ale v uspořádání radikálně odlišném od našeho. Vyloučit to nelze, takové kognitivní vlastnosti se však zkoumají těžko, a to i u organismů, které žijí v současnosti, natož u těch, jejichž chování nemůžeme pozorovat přímo. Jak dlouho biologům trvalo, než si všimli například echolokace u netopýrů nebo fantastického zraku včel či straška?
V tomto ohledu je poněkud sporné, z jaké nulové hypotézy v případě chování a kognice neandertálců vyjít. Zlatým pravidlem výzkumu chování živočichů je vyhýbat se antropomorfismu a hledat pro dané chování to nejjednodušší možné vysvětlení. Prvotní předpoklad etologa by tedy nejspíše zněl: nejsou jako my. Naopak antropolog, z podstaty své profese zkoumající lidi, by nejspíše předpokládal opak: jsou to lidé jako my, disponují víceméně stejnými schopnostmi. Pokud se tedy někdo táže na chování neandertálců, tuto volbu, často implicitně, provede již kdesi na začátku – avšak nutně jí ovlivní i výsledek svého bádání.
Je pozoruhodné sledovat, jak někteří autoři hovoří o neandertálcích jako o „lidech“, jiní volí označení „hominini“ či nepřesně až nesprávně „hominidi“. Zatímco první někdy až příliš polidšťuje, druhé naopak vytváří distanci. To vše se promítá i do hodnocení toho, co neandertálci uměli či neuměli. Když si k tomu připočteme skutečnost, že každá doba nahlížela „svého“ neandertálce diametrálně odlišně, někdy jako ušlechtilého divocha, jindy jako tupou bestii, nezbývá, než se mít při soudech o chování a kognici neandertálců velmi na pozoru, a to také sami před sebou.
Je nutné vzít v potaz, že nepřítomnost důkazu není totéž co důkaz nepřítomnosti. To, že o některých činnostech a schopnostech neandertálců nemáme doklady (a takových bude jistě mnoho) ještě neznamená, že takovou aktivitu nevykonávali – jen se o tom doposud nepodařilo v archeologickém či fosilním záznamu nalézt důkaz. Zvažme, jaký archeologický záznam by zbyl po některých recentních kulturách (např. Aborigincích), které hojně používají nástroje z materiálů podléhajících zkáze. Stěží by byl bohatší nebo bližší představě kognitivně a behaviorálně moderního člověka než neandertálci. Vyvozovat z toho, že jsou domorodí Australané v jakémkoliv ohledu méně lidští než ostatní lidé, by však bylo nesprávné.
Co tedy můžeme říci o kognici a chování neandertálců? Poměrně zajímavou indicií o tom, jak podobní či nepodobní mohli být neandertálci anatomicky a behaviorálně moderním lidem, je dnes již takřka jistá skutečnost, že se neandertálci s lidmi druhu Homo sapiens mísili. Udává se, že podíl genomu neandertálců na genomu současných obyvatel Eurasie se pohybuje někde mezi 1-4 procenty, přičemž v minulosti byl tento podíl zřejmě ještě větší, neboť došlo k negativnímu selekčnímu tlaku na některé neandertálské alely. Ačkoliv průměrně se podíl neandertálského genomu pohybuje kolem dvou procent, z genetické výbavy několika stovek Evropanů a Asiatů bylo možné zrekonstruovat až 20 procent genomu neandertálce. Co se týče podílu neandertálského genetického materiálu na genomu moderního člověka, udávají některé práce údaje vyšší, jiné nižší – nicméně je jisté, že se neandertálci mísili s lidmi našeho druhu a že jejich reprodukční úspěch rozhodně nebyl zanedbatelný. 1) Pokud si odpustíme poněkud předsudečnou představu primitiva s kyjem, omotaného zvířecí kůží a vláčícího omráčenou ženu za dlouhé vlasy do jeskyně, muselo k pohlavním spojením docházet opakovaně a po delší dobu. Nemáme důvod domnívat se, že se tak nedělo na základě souhlasu obou stran. Některé výzkumy naznačují, že kříženci měli sníženou plodnost a že byli schopní prosadit se tomuto hendikepu navzdory.
Domníváme se, že ochota mít s někým pohlavní styk je do značné míry závislá na tom, zda se případný protějšek jeví být dostatečně lidský – a toho se těžko dociluje, pokud člověku není podobný kognitivně. Ochotu k sexu s tvorem, který sice vypadá skoro jako my, ale nemluví a behaviorálně a kognitivně se liší, bychom si mohli s trochou nadsázky namodelovat na ochotě mužů, žen či dívek mít sex s lidoopem. Urážlivé předsudky tohoto typu panovaly ještě hluboko do 20. století o Afričanech a nejsou pochopitelně ničím než rasistickou fikcí.
Podobně jako v případě jiných „primitivů“ v rámci dějin evropského vnímání lidí vzdálených geograficky i v čase i o neandertálcích panuje (kromě primitivnosti) také představa o uniformitě („jeden je jako druhý“) a o absenci „dějin“, o konstantním, neměnném charakteru jejich kultury. Jistě platí, že pro většinu neandertálců byla typická mousteriénská industrie a že se obvykle živili lovem velké zvěře. Při bližším pohledu se však tento uniformní obraz rozpadá a lze dokonce říci, že se u nich byla nalezena celá řada charakteristik, které nás nutí dramaticky přehodnotit názor o technologické nadřazenosti anatomicky a behaviorálně moderních lidí.
Pozoruhodné srovnání archeologických důkazů, které poukazuje na to, že vymizení neandertálců v době před přibližně 40 tisíci lety nelze odvodit z podřadnosti jejich technologie oproti modernímu člověku, publikovali vloni v PLOS One Paola Villa a Wil Roebroeks. Autoři zastávají názor, že důvodem vymizení typicky neandertálské morfologie je mnohem spíše mísení a asimilace, nikoliv kognitivní či technologická „podřadnost“ a následné vyhubení.
Je dost dobře možné, že představa o podřadnosti neandertálců vytváří takový interpretační rámec, ve kterém jsou rozdíly mezi moderními lidmi a neandertálci prostě přeceňovány. Rétorika „vyspělosti“ a „primitivnosti“, jak na technologické, tak zejména na kognitivní úrovni, aplikovaná na vymizení neandertálců a převrstvení moderními lidmi, tak může být dosti zavádějící a možná vypovídá více o myšlení dneška (či nedávné minulosti) než o myšlení neandertálců. Tvrzení, že anatomicky moderní člověk v Evropě nahradil neandertálce kvůli své kognitivní nadřazenosti je podobně oprávněné, jako tvrdit totéž o vytěsnění domorodců Severní Ameriky Evropany.
Řada charakteristik, které obvykle bývají spojovány s anatomicky moderním člověkem, je při bližším pohledu k nalezení i u neandertálců či dokonce i u dřívějších lidí. Představa „velkého skoku vpřed“, spojená s náhlým zjevením se behaviorální a kognitivní modernity (spojované s rozvojem komplexní materiální i symbolické kultury, rozvojem jazyka atd.) někdy před 50 tisíci lety u Homo sapiens se jeví jako extrémně zjednodušující.
Ukazuje se například, že složené nástroje (kamenné hroty na dřevěné násadě) mohou být až půl milionu let staré, tedy v čase dokonce dalece předcházející neandertálce. U neandertálců je navíc popsána i výroba lepidel na spojování částí nástrojů, při jejichž výrobě byl používán oheň – ten samozřejmě neandertálci běžně používali i k úpravě jídla a velmi pravděpodobně ho i rozdělávali.
Zdá se také, že životní prostor si organizovali způsobem, který se nijak podstatně nelišil od anatomicky moderního člověka. Neandertálci také používali uzly, znali oblečení či ozdoby s otvorem na provlečení šňůrky – to vše jsou obvykle věci, které jsou chápány jako součásti moderního balíčku náležícího až anatomicky modernímu člověku. Na některých středomořských ostrovech byly nalezeny neandertálské nástroje, přičemž tyto ostrovy nebyly nikdy přístupné suchou nohou. Schopnost překonávat značné vzdálenosti po vodě opět vyžaduje značnou technologickou i kognitivní vybavenost, pokud nevezmeme v úvahu extrémně nepravděpodobný scénář náhodné přepravy.
Za součást moderního balíčku se někdy považuje schopnost pružně využívat různé potravní zdroje, přičemž někteří autoři považují za moderní spíše potravní specializaci, jiní naopak velkou šíři potravních zdrojů. Zdá se ale, že neandertálci se od anatomicky moderních lidí v tomto ohledu také zas tak podstatně nelišili. Jistě platí, že byli lovci velké zvěře a že v jejich jídelníčku převládalo maso, na druhou stranu v něm nalezneme i plody moře, různé rostliny a menší zvířata. Lovili také dravce, ovšem jak se zdá nikoliv z alimentárních, ale symbolických důvodů. Nedávno byl dokonce publikován článek o zřejmě nejstarším šperku v dějinách rodu Homo, totiž souboru orlích spárů z jeskyně Krapina v Chorvatsku starých 130 tisíc let.
AUDIO:  Osm neandertálských drápů
Mimochodem využití symbolů bývá opět považováno za další z výsostných znaků anatomicky moderního člověka. Pomineme-li senzační výsledky nedávné revize mušlí, které Eugéne Dubois nalezl koncem 19. století poblíž fosilie známého „jávského člověka“, nesoucí nejen známky opotřebení, ale také hezkou, zcela neúčelnou rytinu (cik-cak čáru), kterou lze považovat za nejstarší výraz lidského symbolického myšlení (a to jde prosím o stáří 500 tisíc let, i u mnohem mladších neandertálců nalezneme řadu důkazů o tom, že jim symbolická kultura nebyla nijak cizí. Množství dokladů o (velmi pravděpodobně) symbolickém, nikoliv praktickém využití některých artefaktů (dotvarované kameny, zuby, kosti atp.) či jejich částí (otvory, ozdoby) je pak hojnější, když se na časové ose pohybujeme blíže směrem k současnosti, nenacházíme na ní však žádný vyloženě zlomový, kritický bod.
Hojné bylo též využití různých pigmentů – žlutých, červených i černých, přičemž se nabízí zejména možnost jejich kosmetického využití. Svá těla kromě pigmentů zřejmě zdobili i obarvenými a perforovanými schránkami měkkýšů, zuby, korálky, a také peřím a drápy z již zmíněných dravých ptáků, kteří se zřejmě těšili u neandertálců zvláštní obliby, nicméně jejich význam a smysl pro ně je pro nás již zřejmě nenávratně ztracen. Dalším oblíbeným výrazem kognitivní modernity (a také využití symbolů) je záměrné pohřbívání. Pohřby jsou u neandertálců poměrně časté, doprovázené někdy i různými ozdobami.
Celkově pak lze říci, že ačkoliv je četnost nálezů proxies pro symbolickou kognici mnohem menší než v případě lidí svrchního paleolitu, přesto existují. Jejich počet se podle některých prací rapidně zvyšuje před 80 tisíci lety. Navíc je zřejmé, že symbolické (proto-symbolické) chování je zřejmě mnohem starší než neandertálci – musíme si připustit i možnost, že se ztrátou významu daného symbolu mizí i naše schopnost jej jako takový spolehlivě identifikovat.
S využitím symbolů (které nutně vyžaduje schopnost arbitrárně přiřazovat významy) souvisí i schopnost řeči. Ta je ostatně považována za jakýsi pomyslný středobod lidské výjimečnosti a debata o tom, zda například neandertálci mluvili či nikoliv, může být místy velmi zuřivá a přesahující akademickou diskuzi. Nebojuje se v ní totiž o nic menšího než o lidskou výjimečnost a v jistém smyslu i nadřazenost („po právu vytlačil moderní člověk neandertálce – vždyť ti nevládli ani jazykem a proto ustoupili vyšší formě“). Zdá se ale, že v posledních letech se většina autorit shoduje na tom, že neandertálci ovládali alespoň nějakou formu jazyka – otázkou zůstává, do jaké míry dosahovala komplexity a podoby řeči anatomicky moderního člověka. U recentního člověka existují pro řeč specializované části anatomie dýchacího a hlasového ústrojí. Ukazuje se však, že jejich adaptace lze najít nejen u neandertálců, ale i u starších lidských forem (Homo heidelbergensis).
Existují i genetické indicie ukazující na to, že u neandertálců se řeč vyskytovala – například se současnými lidmi sdíleli určitou variantu genu FOXP2, který bývá dáván do souvislosti s vývojem řeči. Pozoruhodné je, že tyto varianty jsou pravděpodobně starší než společný předek lidí a neandertálců, a podobně jako v předchozích případech je tak možné, že to, co bývá přisuzováno obvykle modernímu člověku, je mnohem, mnohem staršího data.
Je samozřejmě otázkou, do jaké míry právě řeč bezprostředně souvisí s moderní lidskou kognicí. To by bylo na jiný text, který by velmi pravděpodobně neskončil žádným konkrétním závěrem. Faktem však je, že u neandertálců nacházíme (byť v menší míře, která však může být dána stářím potenciálních nálezů či například charakterem použitých materiálů) řadu proxies, které jsou obvykle spojovány s moderní kognicí. V genomu neandertálce, stejně jako v jeho morfologii a anatomii, nalezneme řadu zřejmých adaptací na použití jazyka. Tedy – podle starodávné moudrosti, pokud něco vypadá jako pes, chová se to jako pes, je to cítit jako pes, můžeme předpokládat, že to asi bude pes, a tudíž že se to bude i jako pes ozývat a také víceméně jako pes myslet.
Pokud se tedy shodneme na tom, že nepřítomnost důkazu neznamená důkaz nepřítomnosti a že naopak o přítomnosti řada důkazů existuje, musíme učinit závěr, že kognice a jazyková schopnost neandertálců se nijak dramaticky nelišila od schopností anatomicky a behaviorálně moderních lidí. Ba co více, značná část palety behaviorálních a kognitivních znaků někdy vnímaných jako součást „moderního balíčku“ mohla být i evolučně starší. Spletitá historie sexuálních a kulturních kontaktů mezi lidmi a neandertálci sice tuto domněnku oslabuje, avšak zůstává stále ve hře.
Je zajímavé sledovat, jak se neandertálci a také jiné archaické populace stávaly a stávají projekční plochou pro zcela recentní problémy. Reprezentace neandertálce za poslední století a půl se změnila od tupé, shrbené pololidské kreatury v představu (v něčem podobně úsměvnou) světlých éterických severských bytostí ne nepodobných Aně Geislerové. Podobně se (a těžko za tím, alespoň z části, nevidět pro vědu vnější inspirace) majoritní představy o lidské evoluci přesunuly od jednoduchých apoteóz pokroku přes válečnou a genocidní metaforiku směrem k formě, který popisuje evoluci člověka jako příběh migrací a mísení.
Představy o minulých lidských populacích (podobně jako imaginace života lidí nedosažitelně geograficky vzdálených – kteří však během 20. století vymizeli) nám mohou také sloužit jako jakýsi indikátor naší schopnosti chápat a akceptovat jinakost. V tomto ohledu je totiž předsudek o primitivních neandertálcích (snad kromě vzdálenosti v čase) v zásadě na stejné úrovni jako předsudky o tupých, animálních „negrech“, líných, neschopných, prašivých Indiánech, nebo páchnoucích a po křesťanské krvi prahnoucích Židech. Možná, že naše porozumění (v prostoru a čase) vzdáleným lidským populacím říká minimálně tolik o nás samých jako o těch, které zkoumáme. Do hlavy neandertálců samozřejmě přímo nevidíme a ani vidět nemůžeme – pravdou ale je, že upírat jim plné lidství a naopak přisuzovat primitivismus není ve shodě s dnešními poznatky vědy.
Seznam literatury
Cârciumaru, M., Ion, R. M., Niţu, E. C., & Ştefănescu, R. (2012). New evidence of adhesive as hafting material on Middle and Upper Palaeolithic artefacts from Gura Cheii-Râşnov Cave (Romania). Journal of Archaeological Science, 39(7), 1942-1950.
Dayet, L., d’Errico, F., & Garcia-Moreno, R. (2014). Searching for consistencies in Châtelperronian pigment use. Journal of Archaeological Science, 44, 180-193.
Ferentinos G, Gkioni M, Geraga M, Papatheodorou G. (2012). Early seafaring activity in the southern Ionian Islands, Mediterranean Sea. J Archaeol Sci, 39:2167–2176
Gamble C (2011). Neuroscience: Neanderthals in mind. Nature 479: 294–295.
Johansson, S. (2014). The thinking Neanderthals: What do we know about Neanderthal cognition?. Wiley Interdisciplinary Reviews: Cognitive Science,5(6), 613-620.
Joordens, J. C., d’Errico, F., Wesselingh, F. P., Munro, S., de Vos, J., Wallinga, J., … & Roebroeks, W. (2014). Homo erectus at Trinil on Java used shells for tool production and engraving. Nature. (7538):228-31
Krause, J., Lalueza-Fox, C., Orlando, L., Enard, W., Green, R. E., Burbano, H. A., … & Pääbo, S. (2007). The derived FOXP2 variant of modern humans was shared with Neandertals. Current Biology, 17(21), 1908-1912.
Langley, M. C., Clarkson, C., & Ulm, S. (2008). Behavioural complexity in Eurasian Neanderthal populations: a chronological examination of the archaeological evidence. Cambridge Archaeological Journal, 18(03), 289-307.
Macholán, M. (2014). Paleogenetika člověka – způsobí analýza archaické DNA revoluci v pohledu na lidskou evoluci?. Živa, 2 : 53-56.
Martínez, I., Rosa, M., Quam, R., Jarabo, P., Lorenzo, C., Bonmatí, A., … & Arsuaga, J. L. (2013). Communicative capacities in Middle Pleistocene humans from the Sierra de Atapuerca in Spain. Quaternary International, 295, 94-101.
Mazza, P. P. A., Martini, F., Sala, B., Magi, M., Colombini, M. P., Giachi, G., … & Ribechini, E. (2006). A new Palaeolithic discovery: tar-hafted stone tools in a European Mid-Pleistocene bone-bearing bed. Journal of Archaeological Science, 33(9), 1310-1318.
Moncel, M. H., Chiotti, L., Gaillard, C., Onoratini, G., & Pleurdeau, D. (2012). Non-utilitarian lithic objects from the European Paleolithic. Archaeology, Ethnology and Anthropology of Eurasia, 40(1), 24-40.
Morin, E., & Laroulandie, V. (2012). Presumed symbolic use of diurnal raptors by Neanderthals. PLoS One, 7(3), e32856.
Pearce, E., Stringer, C., & Dunbar, R. I. M. (2013). New insights into differences in brain organization between Neanderthals and anatomically modern humans. Proceedings of the Royal Society B: Biological Sciences,280(1758), 20130168.
Peresani, M., Fiore, I., Gala, M., Romandini, M., & Tagliacozzo, A. (2011). Late Neandertals and the intentional removal of feathers as evidenced from bird bone taphonomy at Fumane Cave 44 ky BP, Italy. Proceedings of the National Academy of Sciences, 108(10), 3888-3893.
Radovčić, D., Sršen, A. O., Radovčić, J., & Frayer, D. W. (2015). Evidence for Neandertal Jewelry: Modified White-Tailed Eagle Claws at Krapina. PloS one,10(3), e0119802.
Romandini, M., Peresani, M., Laroulandie, V., Metz, L., Pastoors, A., Vaquero, M., & Slimak, L. (2014). Convergent evidence of eagle talons used by Late Neanderthals in Europe: A further assessment on symbolism. PloS one, 9(7), e101278.
Sánchez-Quinto, F., & Lalueza-Fox, C. (2015). Almost 20 years of Neanderthal palaeogenetics: adaptation, admixture, diversity, demography and extinction.Philosophical Transactions of the Royal Society B: Biological Sciences,370(1660), 20130374
Shahack-Gross, R., Berna, F., Karkanas, P., Lemorini, C., Gopher, A., & Barkai, R. (2014). Evidence for the repeated use of a central hearth at Middle Pleistocene (300 ky ago) Qesem Cave, Israel. Journal of Archaeological Science, 44, 12-21.
Villa, P., & Roebroeks, W. (2014). Neandertal demise: an archaeological analysis of the modern human superiority complex. PloS one, 9(4), e96424.
Wilkins, J., Schoville, B. J., Brown, K. S., & Chazan, M. (2012). Evidence for early hafted hunting technology. Science, 338(6109), 942-946.
Wong, K. (2015). Neandertal Minds. Scientific American, 312(2), 36-43.
Wynn, T., Coolidge, F. (2011) How to think like a Neanderthal. Oxford University Press
Zilhão, J., Angelucci, D. E., Badal-García, E., d’Errico, F., Daniel, F., Dayet, L., … & Zapata, J. (2010). Symbolic use of marine shells and mineral pigments by Iberian Neandertals. Proceedings of the National Academy of Sciences,107(3), 1023-1028.
1) Přehledné a vyčerpávající shrnutí paleogenetických výzkumů o důsledcích mísení lidských druhů v paleolitu vyšlo zkraje roku v Philosophical Transcactions of the Royal Society B, Sánchez-Quinto, Lalueza-Fox 2015 a nedávno v časopise Živa, Macholán 2014.
Rovnako ako výška či farba očí, aj inteligencia je podľa mnohých vedcov zakotvená v našej genetickej informácii. A už dlhé roky sa genetici snažia nájsť práve gény zodpovedné za inteligenciu. Jeden z nich, Zhao Bowen ubezpečuje: „Robíme to preto, aby sme sa dozvedeli viac o IQ, a nie aby sme s ním manipulovali.“ Ale bude to stačit aj iným?
„Najlepší, najmúdrejší, najdlhšie žijúci ľudia zatiaľ neboli vyrobení, ale čím viac toho vieme o kódovaní inteligencie, tým viac môžeme vylepšovat technológie a posúvať sa žáducím smerom: aby sme boli schopní vyprodukovať múdrych, milých a čestných ľudí,“ hovorí teoretický fyzik Steven Hsu v dokumente DNA Dreams (Sny o DNA) a pokračuje: „V dnešnej dobe už máme zvieratá, ktoré dospievajú niekoľko krát rýchlejšie než divoké zvieratá. Dokážeme postrčiť ich určité vlastnosti takým smerom, ako sa nám to hodí, ale zatiaľ sme nezačali tlačiť na seba samých. A ja si myslím, že ľudia na seba tlačiť začnú“.
S nástupom technológie celogenómového sekvenovania je v dnešnej dobe možné osekvenovať genóm človeka v priebehu niekoľkých hodín. Väčšina génov bola identifikovaná pomocou rôznych metód, no biologické funkcie mnohých z nich zatiaľ zostávajú neobjasnené. Odhaduje sa, že genóm človeka obsahuje približne 20 až 25 tisíc génov kódujúcich proteíny, čo predstavuje asi dve percenta z celkovej genetickej informácie jedinca. Zvyšok predstavujú nekódujúce RNA molekuly, regulačné DNA sekvencie, intróny, ale aj LINEs (z angl. long interspread nuclear elements) a SINEs (short interspread nuclear elements) a tiež ďalšie sekvencie, ktorých funkcie zatiaľ nie sú jasné.
Žiadni dvaja ľudia nemajú identickú genetickú informáciu, dokonca aj genómy jednovaječných dvojčiat môžu obsahovať malé odlišnosti, ktoré vznikajú mutáciami počas raného embryonálneho vývoja. Biochemickými metódami bolo zistené, že podobnosť medzi jednotlivcami je približne 99,5% a rozdiely sú spôsobené prevažne tým, že niektoré gény sa môžu v populácií vyskytovať vo viacerých variantoch.
Varianty niektorých génov môžu byť viac časté v určitej populácii a zasa naopak iné varianty budú charakteristické pre inú populáciu. Genetické varianty sa môžu vyskytovať na rôznych úrovniach, od zmien v karyotype po zmeny v jednotlivých nukleotidoch DNA.
Za účelom rozpoznávania genetických variant génov bol vytvorený ľudský referenčný genóm. Rozmach sekvenovania novej generácie (next generation sequencing, NSG) nám umožnil i vyhľadávanie menej-bežných jednonukloetidových populačných polymorfizmov (SNPs, z angl. single nucleotide polymorphism), teda odchýliek individuálnych nukleotidov v DNA jedinca voči kontrolnému vzorku populácie. Tieto polymorfizmy môžu byť asociované s mnohými chorobami, ako napríklad cystická fibróza, β-talasémia alebo kosáčikovitá anémia (česky srpkovitá anémie).
V tejto fáze poznávania sa logicky naskytla otázka, či niektoré z variant ľudských génov majú čo do činenia z ľudskou inteligenciou a či odchýlky od normálnych foriem týchto génov môžu ovplyvniť výšku inteligenčného kvocientu (IQ).
Genetika má neodškriepiteľne vysokú rolu v inteligencii, no jej presný genetický vplyv zatiaľ zostáva nášmu zraku skrytý. Pomocou štúdia dvojičiek bol opakovane potvrdený vplyv genetickej výbavy na inteligenciu, ale priame prepojenie s určitými variáciami v DNA nebolo jasne popísané.
Už v minulosti sa podarilo identifikovať stovky génov, ktorých mutácie môžu viesť k ťažkostiam vo vývoji a zníženiu IQ, no bežné varianty génov, ktoré by odpovedali variabilite IQ v populácii zostávajú stále nepolapiteľné. Názory mnohých genetikov na prepojenie inteligencie s konkrétnymi formami génov sú skeptické a mnohí tvrdia, že skúmané skupiny sú príliš malé a inteligencia je príliš komplexná.
Štúdie zamerané na prepojenie rôznych variant génov s inteligenciou priniesli doteraz len nulové alebo falošne-pozitívne výsledky. Jednu z nich viedol americký behaviorálný genetik Robert Plomin. V jej rámci bolo skúmaných až 7900 vzoriek DNA a až 350 tisíc variácií (SNPs). Vzorky boli pozbierané od detí, bez ohľadu na výšku ich IQ, a bohužiaľ sa nepodarilo nájsť žiadne prepojenie génov alebo SNPs s inteligenciou.
Po tomto neúspechu sa Robert Plomin rozhodol zmeniť svoju stratégiu a zameral sa so svojou skupinou len na štúdium vzoriek, ktoré pochádzali od jedincov s výrazne nadpriemerným IQ. Podarilo sa mu skompletizovať až dvetisíc vzoriek DNA od detí, ktoré sa zapísali do dlhodobej americkej štúdie (The Study of mathematically precocious Youth (SMPY), ktorej začiatok sa datuje v sedemdesiatých rokoch 20. storočia a zoskupuje vzorky od detí, ktorých priemerné IQ sa pohybuje nad 150 (pričom priemerné IQ v populácii je okolo 100).
Tu sa tiež začína príbeh skupiny Kognitívnej genomiky (Cognitive Genomics Lab) založené na  Pekingskom Inštitúte Genomiky (Beijing Genomics Institute, BGI) v roku 2011 pod vedením mladého Zhaoa Bowena (česká transkripce Čao). Skupina pozostáva z biológov, bioinformatikov, psychoanalytikov, psychológov, matematikov a jej členom je aj teoretický fyzik Steve Hsu. Táto výskumná skupina sa zaoberá predovšetkým pochopením ľudskej inteligencie a jej hlavným cieľom je identifikácia génov, ktoré by inteligenciu a kognitívne schopnosti mohli ovplyvňovať.
Keďže BGI je jedným z popredných centier pre sekvenovanie (cca 140 sekvenátorov HiSeq 2000, sekvenovanie až 2000 vzoriek DNA za jeden deň) hlavným problémom v tejto štúdii nie je samotné sekvenovanie, ale paradoxne zbieranie vzoriek od ľudí, ktorých IQ je vysoko nadpriemerné. Vedci z BGI sa pokúšali naverbovať tých najlepších teenagerov, ktorí sa zúčastňovali tréningových kempov vedeckých a matematických olympiád.
Bohužiaľ ich prístup zlyhal, keď sa týmto spôsobom podarilo vyzbierať len niekoľko stoviek vzoriek. Hlavným problémom boli prevažne obavy zo strany rodičov, pretože deťom museli byť odobrané vzorky krvi. Zároveň na samotných stránkach BGI je možné sa do štúdie prihlásiť ako dobrovoľník, človek ale musí spĺňať určité kritériá (len jeden človek zo 30 000 sa kvalifikuje), a číslo dobrovoľníkov, ktorí boli kvalifikovaní, sa zatiaľ vyšplhalo len na asi 500. To bolo príliš málo, aby mohla byť daná skupina podrobená analýze.
Keď sa však Hsu dopočul o veľkosti a kvalite skupiny, ktorú vyzbieral Plomin, došlo k nadviazaniu ich spolupráce. Plomin poskytol 1600 vzoriek zo SMPY a Hsu ďalších 500. Ako kontrolná vzorka mali byť využité sekvencie viac ako 4000 ľudí z projektu UK10K zameraného na štúdium vzácnych genetických variant, ktoré by mohli byť asociované s rôznymi ľudskými ochoreniami. Táto skupina by mala poskytovať veľkú rôznorodosť vo výške IQ, a preto by mala byť dobrou kontrolnou vzorkou.
Táto štúdia a mnohé podobné však prinášajú veľké množstvo kritiky, predovšetkým preto, že modifikácia génov je pre verejnosť veľmi citlivou témou. Odporcovia týchto štúdií často vysvetľujú svoje pohnútky tak, že výsledky prepojenia určitých genetických variant s IQ môžu byť ľahko nepochopené, alebo, čo je horšie, zneužité.
Na druhej strane, sám Plomin hovorí, že jeho cieľom je predovšetkým prepojenie inteligencie s génmi a zároveň pochopenie toho, prečo sa niektoré deti učia ľahko a naopak iné majú s učením problémy. A Bowen sa pridáva: „Mám prianie. Dúfam, že môj projekt prispeje k lepšej spoločnosti. Odkrývame ľudskú rôznorodosť a jej základné príčiny. Robíme to preto, aby sme sa dozvedeli viac o IQ, a nie aby sme s ním manipulovali.“
Postupom času sa vedci približujú k pochopeniu inteligencie, no predstava, že bude možné vyberať si svoje budúce deti na základe IQ pre nás zostáva len sci-fi. Našťastie, alebo nanešťastie? Na to si musíme odpovedať každý sám. Na svete však dozaista žijú (a bádají) ludia, ktorí o niečom takom snívajú.
K dalšímu čtení
http://www.nature.com/news/chinese-project-probes-the-genetics-of-genius-1.12985
http://zon.trilinkbiotech.com/2014/03/17/genius-genes/
http://www.nature.com/news/smart-genes-prove-elusive-1.15858#/ref-link-4
http://www.pnas.org/content/111/38/13790.full.pdf+html
Jaké nástrahy číhají při práci se složitými jevy,  jako je například inteligence? Proč to nakonec vždycky „dobře dopadne“?
Představme si dva sousedy na vesnici. Každý je docela jiný, jak lze vidět na jejich domcích, rodinách, zaměstnáních, koníčcích. Spojuje je jediné – členství v místním spolku dobrovolných hasičů. Pak oba na hasičském bále z hecu podstoupí kvíz znalostí o dějinách hasičství v Česku. Jeden získá 40 bodů, druhý 80. Bodíky uvíznou v obecném povědomí. Kdykoli potom na oba muže přijde řeč, určitě se najde někdo, kdo si vzpomene: 40 nebo 80. V tomto čísle se začne jakoby obrážet úroveň celé jejich osobnosti. Dílčí znalosti opustí místo víceméně nahodilého výsledku a stanou se jediným parametrem bystrosti jejich ducha. A jelikož 80 je víc než 40, a to náhodou zrovna dvakrát, lidi si začnou říkat, že Tonda je chytřejší než Karel, dvakrát chytřejší. Nebo ještě jednodušeji – Tonda je chytrej, Karel je hlupák.
Uvedený příklad obsahuje čtyři běžné chyby, kterých se dopouštíme při hodnocení věcí. A nemusí to samozřejmě být jen úsměvné historky obecního formátu, stačí si místo bodového výsledku kvízu představit jiné číslo, třeba IQ, HDP na hlavu, výši úspor v bance, promile alkoholu v krvi, Hirschův index…
Prakticky nekonečná složitost světa kolem nás znemožňuje jeho úplné poznání. Pokud vědec nechce na výzkum takové reality zcela rezignovat, pak udělá to, že ji obrazně řečeno rozkouskuje na menší součásti nebo se v ní soustředí jen na několik málo jejích vybraných vlastností. Ty pak začne zkoumat. Tento postup se jmenuje redukcionismus. Biolog Edward Wilson: „Je to jeden z postupů výzkumu použitelný pro hledání míst, kterými lze vstoupit do jinak neproniknutelně spletitých problémů… Redukcionismus je způsob, jak porozumět komplexnosti.“
Takhle to funguje už od časů Galilea a Newtona, kteří onu redukovanou „kvaziskutečnost“ začali vyjadřovat matematicky. V jejich pojetí věda není ve své podstatě nic jiného než převádění kvalit na kvantity. To by bylo v pořádku, kdyby po tomto redukcionistickém „A“ následovalo i ono wilsonovské „B“, návrat ke komplexnosti – tedy z naměřených a vypočtených kvantit sestavovat zpět co možná adekvátní kvalitu. Takto deredukovat však nelze bez jisté celostní zkušenosti, odborné vyzrálosti, intuice rašící z nepopsatelné a nenaučitelné intimní znalosti problematiky…, tedy bez něčeho na kvantitu principiálně nepřevoditelného; něčeho, co vlastně exaktní věda neuznává. A to je problém.
Výsledkem potom je, že reduktorů sice ve vědě existuje mnoho, ale dereduktorů se nedostává. Jednou z čestných výjimek je právě Wilson: na řádně fokusovaném výzkumu mravenců si uvědomil některé zákonitosti sociálního života hmyzu a od nich syntézou dospěl před čtyřiceti lety k zformování nového vědního oboru, sociobiologie.
Tím zároveň pozbyl značnou část své exaktnosti a nová věda se okamžitě stala předmětem útoků z obou protivných stran, od redukcionistů i holistů, od vědců i pavědců. Z části měli pravdu – bídou redukcionismu je, že složením částí prakticky nikdy nezískáme původní celek. Většinou se něco podstatného vytratí. Často se pak stane, že při tlumočení výsledků vědy do života nejednou převládne stav, kdy „pitomost vyjádřená číslem je důvěryhodnější než subjektivní soud vyřčený uznávanými specialisty“ (botanik a krajinář Zdeněk Vašků).
IQ je typickým příkladem redukce měření inteligence na vyplňování testu inteligence, pitomostí úředně vyjádřenou číslem. Další příklady si laskavý čtenář jistě najde sám.
Další posun od popisu reality ke kanonizaci pitomosti je takzvané zpředmětnění (reifikace). Zjednodušeně řečeno: číslo, ať už se snaží vyjádřit cokoli druhdy složitého, se od té složitosti osamostatní, nabere vlastní jednoduchý obsah a s ním začne žít vlastním životem. Skvěle to už před více než 150 lety postihl britský filosof John Stuart Mill: „Vždy existovala silná tendence k víře, že cokoli, co dostalo jméno, musí být entitou nebo bytostí, která vede vlastní nezávislou existenci. A když se takovou entitu nepodařilo najít, lidé si, místo aby předpokládali, že žádná neexistuje, představovali, že jde o cosi obzvlášť hlubokého a mysteriózního.“
Zpředmětnění něčeho obtížně uchopitelného jako svého druhu protipól Occamovy břitvy bývá nejednou východiskem pro všeliká prostá moudra, jakož i pro pavědecké závěry.
autor Botanik a krajinář Zdeněk Vašků
Abychom se drželi tématu inteligence, pak nebezpečí zpředmětnění vytušil mladý novinář Walter Lippmann (pozdější autor termínu studená válka) nad prvoválečnými testy inteligence amerických žáků: „Nebezpečí inteligenčních testů tkví v tom, že v našem systému velkovzdělání se všichni méně nadaní a předpojatější učitelé zastaví u klasifikace a zapomenou, že jejich posláním je vzdělávat. Budou retardované dítě známkovat, místo aby zdolávali příčiny jeho zaostalosti.“
Nádherné příklady zpředmětnění nabízí zdravotnictví („pacient = žlučník“ apod.), čtenář jistě vynajde další. Výlupkem všech reifikátů je pro ateistu Bůh.
Další lidské nutkání souvisí s procesem hierarchizace: ať už redukovaná a zpředmětněná čísla nesou jakkoli nesmyslný význam, musí být v naší mysli náležitě seřazena, lineárně uspořádána, hezky od nejmenšího po největší. Jinak naše mysl strádá nepřehledností, absencí iluze pořádku. Ctihodný autor prvních IQ testů Alfred Binet (viz článek První lovci chytrých bodů) sice upozorňoval, že „intelektuální kvality nelze srovnávat podle velikosti a nelze je ani měřit jako nějaké hladké povrchy“, ale to je na běžný život příliš složité. A tak IQ 112 je nad IQ 111, stodvanáctka je víc. Odtud je pak jenom krůček k dichotomizaci, rozdělení jakékoli dvojice členů lineálu nejen na „chytřejšího“ a „hloupějšího“, ale rovnou na „chytrého“ a „hloupého“.
Dichotomizace, snaha rozparcelovat složitou a spojitou realitu na dvojice protikladů, vede až k fatálním klinčům ve stylu dobro/zlo, pravda/lež, krása/ošklivost apod.
Všechna výše uvedená simplifikační kouzla mají jediný cíl: moderovat naše vědomí tak, aby nám svět kolem připadal co nejpřehlednější a my se v něm cítili co nejlíp. Další podstatnou složkou tohoto samovolného vnitřního procesu, který lze nazvat optimalizace sebeklamu, je nadhodnocování sebe sama. Od vlastní osoby mezi ostatními lidmi (ego-centrimus) přes stavovskou či klubovou příslušnost, národnost, náboženství, pohlaví, rasu až třeba k celému vlastnímu druhu v kontextu přírody (antropo-centrismus).
Příklad: Člověk se zcela samozřejmě považuje za nejvyšší organismus na Zemi. Pro to svědčí fakt, že jediný disponuje jakous inteligencí, dokáže být (alespoň teoreticky) rozumný. Naproti tomu z hlediska biosféry (kategorie lidstvu nepochybně nadřazené) je člověk pro svou destruktivitu a škodlivost pozemskému životu živočichem suverénně nejnižším.
Kromě antropocentrismu v nazírání věcí jsou tu i jiné nástroje k pulírování druhového sebeklamu lidstva. Jeden z nejoblíbenějších si ukážeme na inteligenci. Před dvěma lety médii (naposledy) proběhla zpráva o tom, že lidstvo dlouhodobě hloupne. Když to velmi zjednodušíme, pak hlavní důvody autorů, mimochodem z docela renomované univerzity, jsou dva: z pohledu biologické evoluce klesá selekční tlak na méně bystré jedince (díky medicíně, hnojivům, technologiím a sociální solidaritě přežívají a plodí i tací, kteří by dříve neměli šanci na dospělost), kulturně vzato pak zpohodlnění a elektronizace života děti i dospělé spíše otupují než intelektuálně stimulují (relativně vyvinutější „hardware“ daný lepší výživou není před televizorem nic platný).
Naproti tomu nikdo nezpochybňuje objev novozélandského filosofa amerického původu Jamese Flynna z 80. let, že IQ se neustále ve všech zemích zvyšuje průměrnou rychlostí zhruba tři body za desetiletí. To by teoreticky znamenalo, že ve zlatých šedesátých bylo lidstvo o 15 bodíků tupější než v současnosti. Co tedy platí – hloupne lidstvo, nebo chytří? Řekl bych, že obojí. A tmelem mezi těmito protiklady je jeden zvláštní jev z kategorie sebeklamů, nazvěme ho imperativní pokrok.
Principem imperativního pokroku je fakt, že my po pokroku hlubinně bažíme, a když ho zrovna nemůžeme mít (přece jenom nelze ze stále vyčerpanějších přírodních zdrojů pomocí stále drastičtějších prostředků ukájet stále náročnější choutky stále početnější populace), vytváříme alespoň jeho iluzi.
Například: My víme, že tramvaje budou podle nového jízdního řádu jezdit méně často, ale magistrát hlásí zkvalitnění dopravy, protože tam bude jezdit nový typ. My víme, že prodavačů je pořád míň a zboží ošizenější, ale prodejce mluví o lepší kultuře prodeje, poněvadž v obchodě zrekonstruoval osvětlení. Víme, že městské divadlo dostává pořád míň peněz na provoz, ale jeho vedení mluví o zvyšování umělecké kvality. Ale i my sami: víme, že naše práce je pořád otravnější a nesmyslnější a reálně míň honorovaná, ale utěšujeme se iluzí osobního růstu a nabývání zkušeností…
A jak je to s tou klesající/rostoucí inteligencí? Žádný autor testů nebude vytvářet testy, které by odhalovaly, že lidé hloupnou, i kdyby to byla stokrát pravda. To ale ještě nemusí znamenat, že rovnou švindluje. Jenom otázečky malinko „aktualizuje“, posune tím správným směrem (třeba směrem k televizoru), zkrátka půjde testovaným víc na ruku. Imperativní (vnitřně přikázaný) pokrok coby součást optimalizace sebeklamu je zkrátka takový pokrok, který bude vždycky. Ať už se stane cokoli, ono se to nakonec za naší ochotné spoluúčasti zaonačí ve prospěch žádoucí iluze. Takže žádné strachy – navzdory všem ztrátám, omezením a poklesům, bude určitě líp!
Spory o inteligenci trvají desetiletí. Ten pojem každý zná a používá, ale ani vědci se stále neshodnou, co přesně obsahuje a jak ji měřit.
Slovo inteligence pochází z latinského inter-legere, což značí rozlišovat, poznávat, chápat. Jako východisko je to bezesporu trefné. Většina definic inteligence je obsahuje, případně rozvádí, zejména na schopnost řešení problémů. Avšak jakých problémů? V jakých oblastech?
V roce 1921 vyzval časopis Journal of Educational Psychology skupinu významných psychologů, aby definovali pojem inteligence. Odpovědi se pochopitelně lišily, protože již v té době byli „aktérem soutěže“ stoupenci různých teorií o jejích složkách, původu a struktuře. Nicméně z přehršle odpovědí byly nejčastější, nebo směřovaly ke stejnému závěru, následující: Inteligence je schopnost učit se ze zkušeností. Schopnost přizpůsobit se okolnímu prostředí.
K tomu se přikláněli a přiklánějí mnozí autoři bez ohledu na to, zda preferují inteligenci jako jediný znak „specifického výkonu lidského mozku“, nebo jako soubor dosud ne zcela zmapovaných, rovnoprávných či hierarchicky uspořádaných typů schopností a předpokladů. O to se zato vedou spory stále: je inteligence jedna, nebo je jich více? A kolik? A jaké?
Označování lidí v našem okolí jako chytré a hloupé, nadané a nenadané, inteligentní a neinteligentní je nám vlastní odnepaměti. Zajímavější otázka je, nakolik byly (a jsou) laické postoje (Howard Gardner dokonce mluví o době před vědeckým zkoumáním a vymezením pojmu inteligence jako o období jejích laických teorií) ve svých důsledcích škodlivější, či dokonce zavrženíhodnější ve srovnání s počátky vědeckého psychometrického přístupu, tedy počátky měření IQ. Obé totiž vedlo k mnoha předsudkům či diskriminaci.
Dávný učeň, kterému bylo předurčeno to či ono řemeslo, v němž se mu příliš nedařilo, byl sice považován za naprostého hlupáka, ale kdyby se jeho dráha mohla ubírat pro něj vhodnějším směrem, jeho jiný typ nadání by se třeba rozvinul k úspěchu a vysloužit mu přívlastek chytrý, inteligentní. Pokud mu taková alternativa byla odepřena, zůstal v očích většiny hlupákem.
Obdobně psychometrické testy členily lidi do škatulek, z nichž měly „oběti“ testování šanci na únik dosti omezenou. Měření byla značně pomýlená a jen s malou nadsázkou lze říci, že spíše než cokoli jiného měřily právě jen schopnost obstát v testech, což nemá vždy s inteligencí, jak je (a vlastně byla už tehdy) chápána, jednoznačnou souvislost. Stoupenci důrazu na kulturní a sociální vlivy oprávněně namítají, že byly šity na míru příslušníkům „vyspělé“ proamerické kultury a v neposlední řadě lépe sociálně postaveným.
Nejde o překonané trendy, mnohá východiska „otců psychometrie“ zažívala, byť v kompromisnější podobě, svoji renesanci a následovníci svůj boj nevzdávají ani dnes. Konkrétně vědcům jako Arthur Jensen, jehož názory na dědičnost inteligence bývají označovány až jako rasistické, či Hans Eysenck a jejich následovníkům už samozřejmě nejde o znovunastolení původní podoby testů, s níž by se po četných a nezvratně přesvědčivých výzkumech vlivu sociokulturního prostředí a dalších faktorů bezesporu stali terčem posměchu.
Spíše než k testům se vracejí k premisám jako je existence jedné, tzv. obecné inteligence, která je podle nich odrazem základních vlastností mozku a je měřitelná. Dnes zejména elektrofyziologicky. Výzbroj k návratu teorií, jež jejich odpůrci považují za překonané, jim paradoxně poskytla moderní věda, především výzkumy mozku. Z těch ovšem do značné míry čerpají i oni odpůrci.
Nové podněty přinesli autoři, z nichž se blíže věnujme Howardu Gardnerovi a jeho teorii rozmanité inteligence (jeho kniha Frames of Mind: The Theory of Multiple Intelligences, 1983, vyšla v českém překladu jako Dimenze myšlení, Portál, 1999). Za samostatnou zmínku stojí rovněž přístup Roberta J. Sternberga a jeho pojetí triarchické inteligence, v níž rozlišuje tři složky inteligence: analytickou, kreativní a praktickou (autor knihy Succesful inteligence, 1996, česky Úspěšná inteligence, Grada 2001, viz také Robert J. Sternberg: Úspěšná inteligence. Jak rozvíjet praktickou a tvůrčí inteligenci (Vesmír 80, 705, 2001/12).
Popírání inteligence jako jedné, obecné vlastnosti, vycházející z jedné mozkové funkce, se objevovalo již nedlouho poté, kdy s g-faktorem (obecná rozumová schopnost) začal Charles Spearmen slavit světové úspěchy. Ačkoli málokdo si troufl tvrdit, že inteligencí je více, spíše vědci své poznatky charakterizovali jako „pouhé“ složky oné inteligence obecné.
Například Philip Vernon nebo Raymond Cattell inteligenci viděli jako pyramidu, jejímuž vrcholu vévodí jakási ona obecná, případně verbální či numerická inteligence.
Na druhé straně L. L. Thurstone a poté P. Guilford našli již ve stejné době odvahu hodnotit jednotlivé složky jako rovnocenné, včetně inteligence sociální.
Na tento koncept, patřičně rozvinutý, navazuje H. Gardner. Určil sedm typů inteligence: jazykově-verbální, logicko-matematickou, zvukově-hudební, tělesně-pohybovou, vizuálně-prostorovou, vnitřní neboli intrapersonální (zejména schopnost sebereflexe), společenskou neboli interpersonální (sociální) a nevylučuje ani „objev“ dalších typů inteligence. Ke všem máme všichni bez ohledu na sociální a kulturní prostředí potenciál, ale právě podle prostředí se u nás rozvinou, či nikoli. Nesouhlasí ani s pyramidovým schématem, mezi jednotlivými typy inteligence vidí „demokratickou rovnocennost“.
V některých ohledech je Gardner ochoten ke kompromisu – některé typy inteligence (zejména logicko-matematickou nebo jazykově-verbální) lze měřit zhruba tak, jak prosazují jeho protivníci, u jiných je to zatím obtížné.
V každém případě je jeho koncepce velkorysá, pro lidstvo povzbudivá a motivující – tvrdí totiž něco jako „každý je na něco jiného“. Budiž mu za to chvála. Nejen od „obyčejných“ lidí. I geniální skladatel, ba dokonce šachista, může selhat v některých testech (především testech obecné inteligence) – že by tudíž nebyl geniální? Na druhé straně – musí být geniální šachista nebo skladatel nutně označován jako inteligentní, pokud například ani podle mapy netrefí z jednoho konce města na druhý?
Nabízejí se i další otázky: Nezaobírá se Gardner nadáním, dílčími schopnostmi, namísto inteligence? Nebo jinak: Je jeho odpůrcům jasno, co skutečně zahrnuje ona celková, obecná inteligence?
S první otázkou, spíše námitkou, se Gardner, jak sám přiznává, setkává poměrně hojně: Kdyby mluvil o talentu, nadání, schopnostech, tak nelze nesouhlasit. Ale inteligence?
Autor Dimenzí myšlení však trvá na tom, že například logicko-matematická inteligence, která bývá považována mnohými za základ obecné inteligence nebo za její „nadřazenou“ složku, si takové výsadní postavení nezaslouží; třeba logika jazyka nebo logika hudby funguje jinak, ale nesporně „logicky“, jen vychází z jiného typu inteligence.
S ohledem na historické peripetie „hledání podstaty“ inteligence jistě stojí za zamyšlení jeho názor, který lze parafrázovat následovně: S pojmem inteligence se setkáváme tak často, že ačkoli je nám přesný obsah dosud neznámý a vedou se o něj spory, věříme, že něco takového existuje, je to přesně definovatelné a prokazatelné. Pojem se stal v našem myšlení skutečností.
Za zmínku v této souvislosti stojí, k jakým závěrům dospěl Gardner v souvislosti s pojmem „zdravý rozum“ (common sense), který mnozí z nás intuitivně považují za inteligenci nebo přinejmenším její projev. Pod tímto pojmem si většina z nás představuje schopnost řešit rozmanité problémy rychlým, do značné míry intuitivním vhledem do podstaty, a to ve většině případů přesně a úspěšně.
Gardner dospěl ke zjištění, že tato schopnost se objevuje nejčastěji u lidí, kteří vynikají v oblasti interpersonálních vztahů a u osob s technickým nadáním, vybavených tělesnou a prostorovou inteligencí. Velmi zřídka zaznamenal její fungování u řešení problémů čistě matematických nebo i čistě prostorových, nemluvě o oblasti hudby. Podle něj to svědčí o tom, že onen „zdravý rozum“ zřejmě odpovídá praktické schopnosti jako části celkových intelektových schopností. V podtextu tím opět naznačuje nesouhlas s jednou, obecnou inteligencí.
Zatímco část vědců se orientuje na sociální a kulturní výklad inteligence, druhá hromadí důkazy o její neurologické a genetické podstatě. Někteří si myslí, že lze oběma táborům uznat část pravdy, jiní jsou nesmiřitelní.
Howard Gardner se pyšní tím, že vychází ze syntézy vědeckých poznatků o vývoji, poruchách a uspořádání mozku, z neurologických, evolučních a mezikulturních výzkumů i testů konstruovaných jeho soupeři.
Ti by měli mít, a pravděpodobně mají, k dispozici tytéž zdroje. Rozdíl bude v tom, na co kdo z nich klade důraz: „Gardnerovci“ na „sociálno a kulturno“, potažmo i na „neurologické kontexty“, hlavně ale vyhledávání jejich složitosti; „konzervativci“ věnují kulturním kontextům méně pozornosti, soustředí se spíše na neurologické výzkumy a funkce mozku, které by šly sjednotit do jedné „inteligence“.
Gardner se domnívá, že stále nejsou důsledně jako podklad pro stanovení druhů inteligence prozkoumány např. typy izolací částí mozku při jeho poškození. Přesněji řečeno, přestane-li v důsledku poškození mozku některá část „spolupracovat“ s ostatními, jakým způsobem ty zachovalé přebírají její funkce, jak se s tím celkově náš intelekt vyrovnává, tudíž jak jsou si konkrétní funkce blízké. Kromě toho je podle něj třeba důsledně výzkumně porovnávat mozky „géniů“ a lidí mentálně poškozených.
Tvrdí rovněž, že inteligence obsahuje jednu nebo několik základních operací nebo mechanismů, které dokážou zpracovávat specifický druh vstupních informací. Postoupíme-li o krok dál, můžeme definovat inteligenci jako nervový mechanismus nebo systém zpracování informací, který je geneticky naprogramován tak, aby mohl být aktivován určitými druhy vnitřních nebo vnějších informací. Příkladem je rozlišování výšek tónů, což tvoří jádro hudební inteligence. Nebo schopnost napodobit pohyb, což je základ inteligence tělesné. Úkolem podle něj je identifikovat základní operace, najít jejich nervový základ a dokázat, že jejich „jádra“ jsou skutečně oddělená.
Mezi testy různých schopností (zmiňme zde např. verbální, numerické, hudební, prostorové) se poměrně často nacházejí korelace, někteří lidé vynikají téměř ve všech typech schopností, jiní naopak ve většině selhávají. Zastánci obecné inteligence tyto závěry třímají jako triumf vůči mnohosti inteligencí a doklad směřující k potvrzení g-faktoru, byť členěného na více druhů schopností. Svým způsobem mají pravdu: Pokud spolu významně některé schopnosti korelují, lze uvažovat o tom, zda se ve skutečnosti nejedná o schopnost jednu.
Gardner uznává, že každý test schopností koreluje s nějakým jiným. Rozhodně to však nepovažuje za náznak své prohry, natož k výzvu k ezignaci na některou z inteligenčních složek. Dílem takové korelace označuje za přirozené, nikoli však odporující jeho teorii, dílem za výsledek způsobu, jakým jsou testy konstruovány. A v neposlední řadě poukazuje na to, že do značné míry zůstávají ony korelace obestřeny tajemstvím, takže těžko z nich něco definitivního vyvozovat.
Psycholog Robert J. Sternberg přiznává, že je odpůrcem psychometrie i jejích „kultivovanějších“ současných forem i z čistě osobních důvodů: Z testů, jimž byl v mládí vystaven, měl stres a takřka fobii, zřejmě proto v nich byl neúspěšný. Trvalo mu drahnou dobu, než si vyřešil otázku, zda pozdějších úspěchů dosáhl překonáním chabých testových výsledků, nebo protože byl a je opravdu chytrý.
Úspěšnou inteligencí míní v podstatě cestu k optimální „prezentaci“ sebe sama, což předpokládá nalezení vlastní identity, vlastních předností i handicapů, schopnost se s nimi vyrovnat a úspěšně těžit ze svých předností i nevýhod. Ve výsledku je to cesta k osobní spokojenosti – a v neposlední řadě jsou „úspěšně inteligentní“ lidé i nástrojem ke zvyšování spokojenosti společnosti.
Sternbergovy premisy znějí nadmíru logicky, ale „konzervativce“ (ve výše zmiňovaném smyslu „konzervativního“ pojetí inteligence) popuzují neméně než myšlenky Gardnerovy. Konzervativci například nepřipouštějí změny v inteligenci jednotlivce, ta vychází podle nich prioritně z dědičnosti. Podle Sternberga je to naopak proměnná, která podléhá situacím, výzvám, prostředí… Podle toho může být její rozvoj podporován, nebo tlumen.
Ostatně neměnnost inteligence popíral již jeden ze zakladatelů testování inteligence A. Binet (Měření vývoje inteligence u dětí, 1911), který byl velmi pohoršen, když zjistil, jakým způsobem jsou zejména v USA jeho testy a teorie tamními psychometriky zneužívány. Binetovy testy měly vést k tomu, aby se věnovala patřičná podpůrná péče znevýhodněným nebo zaostávajícím dětem. V Americe se ale upravené verze jeho testů používaly k selekci „méně intelektově výkonných“ do horších škol a k podřadným zaměstnáním (Henry H. Goddard, Lewis Terman).
ČTĚTE TAKÉ:  První lovci chytrých bodů, šlechtitelé lidí
Ve své skromnosti a oddanosti původnímu cíli a zadání se Binet vesměs vzpíral měření inteligence u dospělých. Obdobně Jean Piaget se soustředil na děti a možnosti jejich vzdělávání ve vztahu k inteligenci, na její vývoj s věkem dítěte. O to víc zůstával prostor pro předpoklad, že stárnutím nám inteligence ubývá (jak konstatoval např. Raymond Cattell a další). Postupně se vazba mezi věkem a inteligencí stala pro vědce samostatnou otázkou.
Přesvědčené to možná nepřesvědčí, ale na dokreslení situace je jistě zajímavý čerstvý výsledek dlouholetého výzkumu psychologů z Massachusetts Institute of Technology (MIT) a z Všeobecné nemocnice v Massachusetts: Vědci sledovali, zda a jak se mění inteligence s věkem. Sledovali proto přes 48 tisíc lidí ve věku od deseti do 89 let, kteří vyplňovali testy na webových stránkách GamesWithWords.org a TestMyBrain.org, zkoušeli tak jejich paměť, schopnost pracovat s jazykem, čísly, rozeznávat emoce – tedy podle zastánců vícečetné inteligence různé její aspekty. A výsledky jejich pohled určitě podporují, neboť vrchol schopností nemají jednotně ve všech ohledech „mladí“. Každý věk má své trumfy.
Například úkoly, které pracovaly s číselnými symboly, nejlépe řešili dvacetiletí, pracovní paměť měli nejlepší lidé od 25 do 35 a schopnost rozeznávat emoce druhých vrcholila ve 48 letech. A slovní zásoba se s věkem stále zlepšuje, nejlepších výsledků dosahovali šedesátníci až sedmdesátníci. Výsledky publikované v časopise Psychological Sciences napovídají, že skutečně lze rozlišovat různé složky inteligence (a že různé složky inteligence vrcholí v různém období našeho života).
Abychom na závěr byli co nejpovzbudivější, stačí dodat, že obdobně optimističtí vůči našemu stárnoucímu intelektu byli někteří vědci v minulosti (např. L. L. Thurstone). Sice připouštěli jeho úbytek s věkem, ale podle jejich poznatků je většina z nás schopna jej kompenzovat zkušenostmi.
V tematickém speciálu věnovaném inteligenci se zabýváme fenoménem, o kterém už bylo publikováno moře odborných studií, ale stále si nejsme tak docela jisti jeho definicí ani metodikou měření. A už vůbec ne důsledky a etickými souvislostmi toho, co o inteligenci zjistíme.
Ivana Vajnerová se ve svém textu zabývá právě spory o definici inteligence. Všímá si předsudků spojených s často naivními pokusy o její měření, při nichž si autoři pletli schopnost obstát v jejich testech se schopnostmi, které mají obecnější charakter: Inteligence. Co to vlastně je?
Nad zrádným přeceňováním jednoho čísla se zamýšlí František Houdek. Píše o nebezpečí spojeném s tím, když informace získané pomocí jinak užitečného redukcionistického přístupu nevyužijeme k pochopení původního komplexního problému, ale pracujeme s nimi jako s fragmenty bez souvislostí. Jak říká botanik a krajinář Zdeněk Vašků: „Pitomost vyjádřená číslem je důvěryhodnější než subjektivní soud vyřčený uznávanými specialisty.“ Hausnumera ve službách pokroku
Představa, že se najde jeden nebo několik „genů geniality“, je iluzorní. Inteligence je příliš složitý fenomén ovlivněný bezpočtem genů, prostředím i výchovou. Je snadné odhalit mutace způsobující vážné poruchy, ale zmapovat geneticky podmíněnou variabilitu inteligence v populaci je zatím (a podle některých vědců provždy) nemožné. Ale ne že by se někteří nesnažili. Levné a rychlé čtení genomů dává tomuto úsilí do ruky mocný nástroj. Otevře se v případě úspěchu poněkud znepokojivá cesta k umělému zvyšování inteligence prostředky genového inženýrství? Tématem se zabývá Michaela Vaškovičová: Najlepší ešte neboli vyrobení
Jak zjistit inteligenci lidského druhu, který už vyhynul? Na chování včetně kognitivních schopností lze naštěstí usuzovat i z morfologických znaků a nástrojů nalezených archeology. A s narůstajícím počtem nalezených artefaktů je představa neandertálců coby tupých primitivů stále hůře udržitelná. „Bylo by nesprávné uvažovat o evoluci kognitivních a behaviorálních vlastností jako o nějaké progresivní řadě, jako o jakési scala naturae, na jejímž vrcholu trůní současný člověk – byť se to v úvahách o evoluci člověka často děje,“ píší Marco Stella a Jaroslav Brůžek: Uvnitř hlavy neandrtálce
A jak je to s inteligencí zvířat? Peter Aldhous, bývalý reportér časopisů Nature, Science a New Scientist, se ve svém článku věnuje šimpanzům, psům a vlkům, vránám i chobotnicím. Varuje před antropocentrismem. Některá zvířata v lidmi vymyšlených testech neselžou proto, že by byla tak hloupá. Jen neumíme experimenty přizpůsobit jejich odlišnému vnímání. „V posledních několika desetiletích se budova lidské kognitivní jedinečnosti pomalu bortí, když nejprve lidoopi a potom další druhy včetně slonů a delfínů úspěšně prošly klíčovými testy kognitivních dovedností.“ Lidé jsou také zvířata
Dva výlety do historie: František Houdek vzpomíná na Darwinova bratrance Francise Galtona a jeho přesvědčení o dědičnosti inteligence, které ho vedlo k úvahám o eugenickém zušlechtění lidstva. Alfred Binet položil základy měření inteligence, veden snahou cíleně podporovat žáky, kterým „nebylo dáno“. Jeho testů se ale chopili jiní, s výsledkem dosti nešťastným. Mimochodem, kolik zla napáchalo přesvědčení, že inteligence je zárukou morálky? První lovci chytrých bodů, šlechtitelé lidí
A Ivana Vajnerová nabízí historický přehled pokusů porozumět inteligenci, od Platóna po 21. století: Vážení mozků, sto inteligencí
Zásahy genových inženýrů do dědičné informace zhusta připomínaly střelbu do tmy. Nikdy nevěděli, zda a kam se strefí. To se v posledních letech mění, především zásluhou techniky CRISPR-Cas, která využívá „nářadí“ vypůjčené od bakterií. Jaroslav Petr o ní psal v květnovém Vesmíru (CRISPR-Cas9 – průlom v přírodních vědách, článek dostupný jen pro předplatitele), ale novinky na tomto poli přibývají tak rychle, že nyní nabízíme on-line další rozšiřující text od téhož autora. Třetí článek (Bude zapotřebí „dětí tří rodičů“?) vyjde v červnovém Vesmíru.
Technika CRISPR-Cas pro cílené zásahy do dědičné informace, která měla premiéru v roce 2012, se rychle stala „šlágrem“ molekulárně genetických laboratoří. Pomocí krátkého řetězce „naváděcí“ ribonukleové kyseliny přesně vyhledá určené místo v dědičné informaci a „molekulárními nůžkami“ enzymu nukleázy Cas pak „střihne“ do dvojité šroubovice DNA. Lze tak nejen s vysokou účinností narušit zvolené místo v dědičné informaci, nebo naopak na určené místo v genomu vnést úsek cizí DNA, ale také „brzdit“ nebo „akcelerovat“ jednotlivé geny. CRISPR-Cas se tak nabízí k využití pro mnoho praktickým účelů.
Donedávna se „oprava“ poškozeného genu v buňkách člověka trpícího dědičnou chorobou podobala absurdní situaci, kdy přijede řidič do servisu, aby mu u auta opravili rozbitý světlomet. Automechanik ponechá poškozené světlo na místě a jako náhradu za něj namontuje na střechu zcela nový reflektor.
Vědci neuměli „havarovaný“ gen v dědičné informaci buněk nahradit genem neporušeným. Poškozený gen ponechávali na místě a k němu pak přidávali do genomu funkční gen. Nad místem, kam se nový gen „vmáčkne“, neměli kontrolu. Mohlo dojít i k tomu, že se léčebný gen zabudoval na místo, kde funkce dědičné informace vážně narušil.
Například v roce 2000 oznámil tým francouzských lékařů úspěšné vyléčení dvanácti chlapců trpících těžkou dědičnou nedostatečností imunitního systému pomocí přenosu nepoškozeného genu. Chlapcům se imunita obnovila. U tří ale po několika letech propukla leukémie a jeden na toto onemocnění zemřel. Na vině bylo zabudování léčebného genu na nevhodné místo dědičné informace malých pacientů.
CRISPR-Cas dovoluje výměnu defektního genu za fungující. O tom, že je to principiálně možné, se přesvědčili tým vedený Danielem Andersonem z Massachusetts Institute of Technology na myších s poškozeným genem FAH kódujícím enzym fumarylacetoacetát hydrolázu. 1) Lidé se stejným dědičným defektem trpí onemocněním zvaným tyrosinemie typu I. Poškozený gen nezajistí produkci fumarylacetoacet hydrolázy, která má za úkol rozklad toxického fumarylacetoacetátu na fumarát. V těle nemocného se hromadí toxiny a poškozují játra, ledviny a další orgány. Tyrosinémie typu I postihuje asi 1 ze 100 000 lidí. Dříve byli nemocní odkázáni jen na dietu, z které jsou vyloučeny potraviny přispívající ke zvýšení tvorby toxických látek v těle. Nověji pomáhá pacientům s tyrosinémií typu I lék nitisinon, který blokuje enzymy podílející se na tvorbě toxinů.
Myším s mutací genu FAH vpravili vědci přes cévy do jater CRISPR-Cas zacílený na mutovaný gen. Zároveň s ním dodali do jater i „záplatu“ na poškozený gen v podobě úseku DNA dlouhého asi 200 písmen genetického kódu. Jaterní buňky vychytaly dodané molekuly z krve. CRISPR-Cas poškozený gen rozstřihl. Buňka začala tuto „díru“ opravovat a přitom vsunula místo poškozeného úseku podstrčenou genetickou záplatu. Podařilo se tak opravit mutovaný gen v 1 z 250 jaterních buněk. Tyto buňky se začaly množit a postupně nahrazovaly buňky s poškozeným genem FAH. Nakonec nesla opravený gen FAH jedna třetina jater, a to stačilo k obnovení normálních funkcí orgánu. I při normální dietě a bez nitisinonu netrpěla zvířata většími zdravotními problémy.
Od pokusů na myších je k léčbě pacientů samozřejmě ještě daleko. Experiment Andersonova týmu ale ukázal, že stojí za to se na tuto cestu vydat.
I když jakékoli narušení dědičné informace podvědomě chápeme jako nežádoucí fenomén, jsou situace, kdy může taková „díra v DNA“ přinést člověku uzdravení. To platí například o nádorových buňkách, které se o překot množí právě díky pozměněným genům. Pokud bychom zacílili CRISPR-Cas na takovou „nádorovou verzi“ genu, genů ve zdravých buňkách by si nevšímal a ničil by jen dědičnou informaci rakovinných buněk. Zásah do DNA by mohl být tak drastický, že by buňky nádoru hynuly.
Jako první úspěšně vyzkoušeli tuto možnost v boji s rakovinou australští vědci z melbournského Walter and Eliza Hall Institute of Medical Research. V laboratorních podmínkách se jim dařilo hubit buňky Burkittova lymfomu tím, že v jejich dědičné informaci speciálně konstruovaným CRISPR-Cas poškozovali gen MCL-1. 2) Tento gen potřebují buňky lymfomu k přežití. Jen v Austrálii pracuje na podobných terapiích pro jiné typy nádorů asi padesátka vědeckých týmů.
Tým amerických vědců pod vedením Juana Carlose Izpisua Belmonteho z kalifornského Salk Institute zamířil CRISPR-Cas na dědičnou informaci viru HIV uloženou v DNA buněk nakažených lidí. 3) Stávající léky dokážou sice bránit množení viru v organismu, ale nedokážou virus definitivně vymýtit. Virus přepíše svou dědičnou informaci ve formě kyseliny ribonukleové (RNA) do dvojité šroubovice DNA a tu pak vnese do DNA lidské buňky. Tento „genetický návod“ pro produkci nových virových částic ponechávají léky bez povšimnutí. Virová dědičná informace může v lidských buňkách „dřímat“ dlouhé roky. I když se zdá, že léky virus z těla nakaženého člověka vyhnaly, „spící“ virová dědičná informace se může kdykoli „probudit“ a organismus je znovu zaplaven viry. Proto musí pacienti užívat léky proti viru HIV po zbytek života.
Izpisua Belmonte a jeho spolupracovníci odzkoušeli CRISPR-Cas zacílený na úseky DNA virového původu v buňkách tvořících páteř imunitního systému. Podařilo se jim „vystřihnout“ životně důležité geny viru HIV z dědičné informace lidských buněk a virus tak zneškodnit. Informace viru HIV zmizela z více než 70 % všech ošetřených buněk. CRISPR-Cas si nevybíral. Ničil jak volnou dědičnou informaci viru, která se ještě nestačila zabudovat do dědičné informace buňky, tak i tu, která už se „vmáčkla“ do lidské DNA. Působil i preventivně. Pokud byl „na místě“ dříve než virus HIV, nedovolil mu, aby svou dědičnou informaci do lidských buněk vůbec propašoval. To považuje Izpisua Belmonte za největší úspěch.
„Za hlavní výhodu této technologie považuji fakt, že můžeme organismus předem chránit. Zneškodněním viru v raných fázích jeho životního cyklu můžeme předejít infekci lidských buněk virem podobně, jako je tomu při použití konvenčních vakcín,“ říká Izpisua Belmonte.
Virus HIV je znám svou proměnlivostí, a to samozřejmě zvyšuje riziko, že získá vůči CRISPR-Cas odolnost. Vědci proto zkoušejí nasadit na infikované buňky směs „naváděcích“ RNA, aby CRISPR-Cas napadal virus na více místech najednou. Tím by mělo riziko vzniku rezistentních kmenů viru HIV výrazně klesnout.
Pomocí krátkého úseku „naváděcí“ RNA lze „molekulární nůžky“ nukleázy Cas zacílit na dědičnou informaci vybraných bakterií. To předurčuje CRISPR-Cas pro použití jako úzce cíleného antibiotika, které zničí pouze bakterie vyvolávající onemocnění a ponechá bez újmy ostatní bakterie, jež lidskému organismu dobře slouží (například druhově pestrou střevní mikrobiotu). Tato antibiotika by účinkovala i na původce chorob, kteří se stali k tradičním antibiotikům odolní.
První „krisprová antibiotika“ se objevila v roce 2014, když tým vedený Robertem Citorikem z Massachusettské techniky vytvořil CRISPR-Cas systém cílený na sekvence genu blaSHV-18 a genu blaNDM-1. Oba tyto geny kódují u bakterií rezistenci k širokému spektru beta-laktamových antibiotik, k nimž patří například penicilin. DNA pro tvorbu těchto CRISPR-Cas byly vneseny do bakteriofágových částic, kterým pak vědci vystavili směsnou populaci bakterií Escherichia coli. V ní nesly některé bakterie geny pro rezistenci blaSHV-18 nebo blaNDM-1, zatímco jiné tyto geny postrádaly. V laboratorních kulturách likvidoval CRISPR-Cas vnášený bakteriofágem velmi účinně bakterie nesoucí geny pro rezistenci. Bakterie, kterým cílové sekvence chyběly, nebyly infekcí bakteriofágem nijak postiženy. Rozdíl v přežívání obou populací Escherichia coli – tedy rezistentních a nerezistentních kmenů – byl desetitisícinásobný. 4)
Tým vedený Davidem Bikardem z Rockefeller University v New Yorku vytvořil CRISPR-Cas cílený proti sekvencím typickým pro methicilin-rezistentní Staphylococcus aureus (MRSA). Také v tomto případě dokázalo „krisprové antibiotikum“ výrazně snížit podíl MRSA ve směsné populaci kmenů Stahylococcus aureus, a to z 50 % na 0,4 %. 5)
Obě antibiotika založená na specifickém efektu CRISPR-Cas se osvědčila i při léčbě nakažených laboratorních živočichů. Citorikův tým zachránil „krisprovým antibiotikem“ zavíječe voskové infikované smrtícím kmenem Escherichia coli. Bikard se svými spolupracovníky vyléčil laboratorním myším kožní infekci vyvolanou bakterií Staphylococcus aureus rezistentní k methicilinu.
Nedořešen je zatím způsob, jakým by se „krisprová antibiotika“ podávala pacientům. Samostatný problém představuje možnost vzniku rezistence na tento typ antibiotik. V obou uvedených studiích nebyly všechny cílové mikroorganismy zahubeny dostatečně rychle a některé mohly podání „krisprového antibiotika“ přežít. Bikard se svým týmem analyzoval methicilin-rezistentní bakterie Staphylococcus aureus, které CRISPR-Cas odolaly, a odhalil nejméně tři různé příčiny selhání léčby. Do některých bakterií se CRISPR-Cas z bakteriofágu vůbec nedostal. Do jiných bakterií sice pronikl, ale bakterie ho zase rychle vyloučily. A byly zjištěny i případy, kdy sice CRISPR-Cas do bakterie pronikl, ale poškodil se a ztratil účinnost.
Není jasné, zda některé bakterie odolaly CRISPR-Cas nesenému bakteriofágem proto, že v důsledku mutace bakteriální DNA došlo k úplné ztrátě nebo k zásadní změně receptoru, přes který se bakteriofág zachytí na povrchu bakterie. Pokud se bakteriofág na bakterii neuchytí, nedodá CRISPR-Cas do její buňky a bakterie přežívá. Robert Citorik považuje vznik takové rezistence za reálnou hrozbu.
Jaká je tedy budoucnost „krisprových antibiotik“? „Antibiotika na bázi CRISPR-Cas budou muset prokázat účinnost přinejmenším stejně dobrou jako standardní antibiotika, v ideálním případě bez negativních dopadů na mikrobiom. To je skutečně vzrušující úkol. Zatím jsme ale na samém začátku jeho plnění,“ konstatuje v komentáři pro časopis Nature Biotechnology americká farmaceutická analytička Lynn L. Silverová.
Cílené poškození genu pomocí CRISPR-Cas technologie se nabízí jako elegantní cesta k tvorbě modelových organismů. Pokud má organismus vyřazen ze hry vybraný gen, dostává se obvykle do potíží. Z povahy těchto trablů mohou vědci vyčíst, jaké funkce gen za normálních okolností plní. K tomu je ale zapotřebí, aby byla zneškodněna jak kopie genů, které organismus získal od matky, tak i kopie genu, kterou zdědil po otci. To chce čas a trpělivost. Experimenty vyžadují tvorbu několika generací zkoumaného organismu. Valentino Gantz a Ethan Bier z University of California v San Diegu nyní objevili elegantní zkratku, která je dovedla k octomilkám s narušenou dvojicí genů během jedné jediné reakce. Takto navozený defekt se dokonce šíří populací a vysloužil si proto označení mutagenní řetězová reakce (mutagenic chain reaction čili MCR). 6)
Obvykle jsou instrukce pro tvorbu příslušného komplexu „vyhledávácí“ RNA s „molekulárními nůžkami“ nukleázy Cas vnášeny do organismu tak, aby se nástroj vytvořil na krátkou dobu, odvedl svou práci a pak zase zmizel. Často se vnáší instrukce pro tvorbu „vyhledávací“ RNA do jedné linie organismů a návod pro tvorbu nukleázy do jiné linie organismů. Komplex potřebný pro vyhledání vybraného místa dědičné informace a jeho rozstřižení vzniká v buňkách potomků, kteří zdědí každou z komponent komplexu od jednoho z rodičů. Gantz a Bier vnesli do dědičné informace embrya octomilky instrukci pro výrobu vodící RNA a nukleázy Cas v jediném „balení“ a upravenou tak, aby se genetický nástroj pro rozstřižení DNA ve vybraném místě vyráběl v každé buňce organismu octomilky, viz schéma:
Tento „balíček“ vnesli do embrya octomilky. Podle instrukce obsažené v „balíčku“ se vytvořily jak „naváděcí“ RNA, tak „molekulární nůžky“ nukleázy Cas a společně rozstřihly cílový gen. Embryo začalo poškozené místo opravovat a přitom do „mezery“ v rozstřižené DNA zabudovalo geny „balíčku“ pro tvorbu naváděcí RNA a nukleázy Cas. Tím byl jeden gen vyřazen z činnosti. Záhy se „balíček“ uložený v DNA embrya probudil k činnosti, vytvořil nástroj pro „stříhání“ DNA, a ten zlikvidoval i druhou kopii cílového genu. Už tato octomilka měla tedy vyřazené oba dva geny. Jejich absence se v pokusu Gantze a Biera projevila změnou barvy těla mušky.
Zajímavé výsledky přinesl pokus, kdy se octomilky s poškozenými geny křížily s normálními octomilkami, jež mají oba geny funkční, viz schéma:
Podle zákonitostí dědičnosti odhalených Gregorem Johannem Mendelem by měli potomci zdědit od jednoho rodiče poškozený gen a od druhého gen plně funkční. Více než 95 % mušek vzešlých z takového křížení má ale vyblokované oba geny, protože CRISPR-Cas zděděný od jednoho z rodičů okamžitě rozstřihl „zdravý“ gen zděděný od druhého rodiče a do mezery vsunul geny „balíčku“ pro tvorbu „naváděcí“ RNA a „molekulárních nůžek“ nukleázy Cas. Gantz a Bier nacházeli mezi potomstvem prakticky jen jedince s pozměněnou barvou.
„Úplně nás to omráčilo. Bylo to, jako kdyby slunce vyšlo na západě a ne na východě,“ popisuje překvapení nad účinností metody Ethan Bier.
Možnosti využití MCR sahají daleko za tvorbu laboratorních modelových organismů. Mutagenní řetězová reakce by mohla s vysokou účinností šířit změnu v dědičné informaci populacemi hmyzu přenášejícího nebezpečná onemocnění, jako jsou malárie, horečka dengue nebo chikungunya. Dnes jsou známé změny v dědičné informaci komárů, které brání množení původců malárie v těle hmyzího hostitele. Takoví komáři by pak nepřenášeli nemoc na lidi. Pokud by danou změnu dědičné informace nesl jen jeden ze sta komárů, pak by se vloha rozšířila na bezmála všechny komáry během pouhých deseti generací. To znamená, že by daná populace komárů ztratila schopnost přenášet malárii během jediné sezóny.
Gantz a Bier jsou si vědomi i rizik, které jsou s takovým volným šířením uměle navozených dědičných změn spojeny. Pokud by například z laboratoře unikli komáři nesoucí uměle vyvolanou změnu dědičné informace, mohla by se tato změna šířit mutagenní řetězovou reakcí naprosto nekontrolovaně mezi komáry ve volné přírodě. Následky je obtížné odhadnout. Kalifornští vědci prováděli své pokusy v laboratoři, která je proti úniku octomilek do okolí dokonale zajištěná.
„Chceme, aby vědci velmi důkladně zvážili tato rizika dříve, než se pustí do experimentování v laboratořích, které nejsou proti úniku organismů do okolí pořádně zabezpečené,“ vyzývá Ethan Bier a dodává, že vyloučit nelze ani úmyslné zneužití MCR. Proto vyzývá k uspořádání konference, na které by si odborníci jasně stanovili pravidla pro práci s organismy, jejichž dědičná informace by byla upravena metodou MRC. „Bylo by to něco podobného, jako byla konference v Asilomaru v sedmdesátých letech minulého století, kde se vědci zabývali bezpečností experimentů na poli tehdy se rodícího genového inženýrství,“ říká Bier.
Valentino Gantz je přesvědčen, že je zapotřebí vyvinout i techniky, s jejichž pomocí by bylo možné dostat volně se šířící genetickou změnu opět pod kontrolu. Omezení výzkumu na tomto poli by ale asi nebylo to nejlepší řešení. Technika MCR by mohla najít využití nejen při prevenci chorob přenášených hmyzem. Podobně jako se genetická změna šíří populací octomilek, mohla by se šířit i mezi buňkami v rámci jednoho organismu. To by pomohlo při léčbě nádorových onemocnění nebo při zdolávání virových infekcí. Lékaři by mohli použít CRISPR-Cas, který rozeznává úseky dědičné informace typické pro nádorové buňky a vyřadí z činnosti geny, jež jsou nezbytné pro růst nádoru. „Řetězovou reakcí“ by se tento zásah šířil na všechny vnímavé rakovinné buňky. Podobně by mohl CRISPR-Cas rozeznávat buňky, do kterých zabudoval svou dědičnou informaci virus HIV. Postupně by se tak mohly buňky infikovaného člověka od virové dědičné informace HIV zase očistit.
Technologie CRISPR-Cas už zdaleka neslouží jen k narušení vybraných genů nebo k vnášení cizí DNA na přesně vybrané místo dědičné informace. S její pomocí lze geny ovládat, to znamená potlačovat či naopak posilovat přepis genu do jednovláknového řetězce RNA, jenž slouží jako instrukce pro syntézu molekuly proteinu.
Tým vedený Wendellem Limem z University of California v San Francisku napojil vyhledávací řetězec RNA na molekulu nukleázy Cas, která je pozměněna tak, že už nedokáže štípat řetězec DNA. Na tyto „otupené molekulární nůžky“ jsou navěšeny další bílkovinné molekuly, které regulují přepis DNA na jednovláknovou RNA. 7) Vědci použili bílkovinu VP64, která tomuto přepisu brání, a bílkovinu KRAB, která naopak přepis genu do molekuly RNA posiluje a pohání do vyšších obrátek. Získali tak skvělý nástroj pro cílené zásahy do procesů v buňce. Vyhledávací řetězec je zkonstruován tak, aby doručil nefunkční „nůžky“ s příslušným „přívěskem“ na místo, kde pak „navěšená“ bílkovina odvede svou práci – tedy potlačí či naopak popožene tvorbu nových „instrukčních“ řetězců RNA, a ovlivní tak produkci proteinu.
Tento způsob ovládání genů vyzkoušeli Lim a spol. na kvasinkách i na lidských buňkách kultivovaných v laboratorních podmínkách. Zdaleka ne všechny kombinace vyhledávací RNA a navěšených proteinů fungovaly tak, jak si vědci naplánovali. A když už se dařilo „brzdit“ nebo naopak „akcelerovat“ geny, ukázalo se, že jeden a tentýž molekulární „ovladač“ sešlapává pomyslný brzdový či plynový pedál genové aktivity jinou měrou u kvasinek a jinou u lidské buňky. V řadě případů však byli vědci s výsledkem spokojeni.
Obrovskou výhodou tohoto přístupu je, že lze do buněk vypustit najednou hned několik různých „ovladačů“. Vědci tak mohou působit na několik genů současně, přičemž některé lze aktivovat a u jiných naopak aktivitu potlačit. U kvasinek dokázali vědci najednou kontrolovat funkci tří genů ovládajících komplikované metabolické děje a díky tomu mohli navodit v jejich buňkách pět odlišných stavů.
Aktivita genů není zdaleka regulována jen tím, že příslušné bílkoviny usnadní nebo naopak zkomplikují přepis DNA do řetězce „instrukční“ RNA. Významnou roli hraje i to, jak je daný úsek dvojité šroubovice DNA „namotán“ na „cívkách“ tvořených bílkovinnými histony. Způsob „namotání“ se odvíjí od typu „úprav“ histonové „cívky“. Modifikace histonů je součástí tzv. epigenetických procesů, které neovlivňují samotnou dvojitou šroubovici DNA, ale probíhají na jejím povrchu či v těsném sousedství. CRISPR-Cas systém nyní dovoluje zasáhnout do aktivity genů i na této úrovni regulace.
Vědci pod vedením Charlese Gersbacha z Duke University zkonstruovali ovladač genů z vyhledávacího krátkého řetězce RNA napojeného na nefunkční „molekulární nůžky“ nukleázy Cas, na něž je přivěšen enzym připojující k histonům acetylovou skupinu. 8) Po napojení acetylu na histony se mění způsob namotání DNA na pozměněné histonové „cívky“, a tím se mění i aktivita genů. Gersbach a spol. tímto způsobem změnili „namotání“ DNA v místech tzv. promotorů a enhancerů. Tato místa DNA sama o sobě nekódují produkci žádné bílkoviny, ale jsou důležitá pro řízení aktivity genů ležících často v těsném sousedství nebo i na poměrně vzdálených místech dědičné informace. Gerbachovi a spol. se tak podařilo aktivovat vybrané geny.
Role promotorů a enhancerů není zatím prozkoumána. Miliony různých úseků DNA jsou v podezření, že by mohly sloužit jako enhancery, ale vědci zatím neměli vhodný nástroj k tomu, aby taková podezření potvrdili nebo vyvrátili. Přitom poškození enhanceru může mít pro člověka vážné následky. Některé typy zhoubných nádorů, neurodegenerativních onemocnění či kardiovaskulárních chorob můžou být vyvolány právě poškozením enhanceru a následnou změnou aktivity většího počtu genů.
1) Jin H. et al. Nature Biotechnology 32, 551–553, 2014
2) Aubrey B. J. et al. Cell Reports 10, 1422–1432, 2015
3) Liao H.-K. et al. Nature Communications 6, 6413, 2015
4) Citorik R. J. et al. Nature Biotechnology 32, 1141–1145, 2014
5) Bikard D. et al. Nature Biotechnology 32, 1146–1150, 2014
6) Gantz V. M., Bier E., Science 2015, doi: 10.1126/science.aaa5945
7) Zalatan J. G. et al. Cell 160, 339–350, 2015
8) Hilton I. B. et al. Nature Biotechnology, 2015, doi: 10.1038/nbt.3199
Jednou z příčin válek jsou surovinové zdroje. Bez nich není možné v žádném konfliktu dlouhodobě vzdorovat. Proto byla a jsou na světě místa, jejichž správa má povahu strategické výhody. Od II. světové války dodnes jsou to např. ropná pole. Před více než sto lety měla takovou povahu část jihoamerické pouště Atacama. Příčinou byl dusík.
Dusík je nezbytný pro řadu biologických procesů, ale většina ho je nedostupná ve formě inertního plynu v ovzduší. Ten se stává reaktivním při atmosférických výbojích, při kterých vznikají oxidy dusíku, jež pak ve formě nitrátů dopadají na povrch ve srážkách. Významným zdrojem těchto oxidů je také automobilová doprava a další spalování fosilních paliv. Některé rostliny jako jetel pak dokážou získávat dusík přímo ze vzduchu. Až začátkem 20. století dokázal Fritz Haber syntetizovat amoniak ze vzduchu (čtěte také: Fritz Haber a „válka chemiků“) a před začátkem I. světové války převedl Carl Bosch tento proces do průmyslového měřítka. Pro Německo to tehdy byl klíčový problém, protože britská flotila ovládala námořní cesty a nitráty jsou potřené k výrobě výbušnin a munice. Od té doby došlo k obrovskému nárůstu nitrátů v životním prostředí, což je spojeno s řadou negativních dopadů, jako je hnojení (eutrofizace) vody a hojný výskyt rostlin, žijících na dusíkem bohatých lokalitách, jako jsou kopřivy.
Platí ale, že až do objevení Haber-Boschova procesu byly lidstvu dostupné zdroje dusíku jen velmi omezené. Lidé kupříkladu využívali ložiska ptačích exkrementů na ostrovech u jižního pobřeží Peru, známá jako guáno. Hlavním zdrojem dusíku ale byla ložiska v poušti Atacama na severu Chile, známá už indiánům, těžícím zde hnojivo pro svá pole. Od 19. století tu začala průmyslová těžba a intenzita využití vzrostla.
Původně se sever pouště Atacama nalézal v Peru (oblast kolem města Arica) a v Bolívii (oblast kolem města Antofagasta). V tzv. Pacifické válce v letech 1879-1883 Chile porazila koalici Peru a Bolívie a tato ložiska se pak ocitla na jejím území. Vznikla řada tzv. salitreras(odvozeno od salitre, názvu dobývaného minerálu ve španělštině), což jsou dnes opuštěná městečka v poušti, v nichž se zpracovávaly vytěžené nitráty a ve kterých žili dělníci zvaní pampinos. Řada z těchto městeček jako např. Chacabuco nebo Humberstone existují dodnes. V těchto městečcích se zpracovával vytěžený materiál, který byl nejprve podrcen a pak vyluhován v horké vodě, aby byly odplaveny jílové příměsi. Roztok se pak odvedl do další nádrže, kde se výparem vysrážel koncentrát. Později byl vyvinut Guggenheimův proces, při kterém docházelo k vyluhování za nižší teploty, čímž byla nižší spotřeba energie a také bylo možné zpracovávat nižší koncentrace minerálu. Koncentrát se dopravoval do přístavů Iquique a Antofagasta vozy taženými mulami, ale ještě před Pacifickou válkou byla vybudována železnice.
Ložiska nitrátů v poušti Atacama mají řadu unikátních rysů a jsou v tak velkém rozsahu jediná na světě. Šedobílá vrstva, složená z dusičnanu sodného (NaNO3) a částečně dusičnanu draselného (KNO3) a nazývaná caliche, má mocnost od několika desítek centimetrů do zhruba tří metrů a je uložena v blízkosti povrchu v pouštní půdě. Obsahuje také minerály síranů a chloridů a významná je rovněž zvýšená koncentrace chromu a hlavně jódu. Ložiska se táhnou v pruhu o délce okolo 700 km a šířce okolo 20 km podél pobřeží ze severu na jih a jejich vznik není stále zcela jasný. Panuje ale shoda ohledně důležité role extrémně suchého klimatu v poušti Atacama, kde srážky dosahují méně než 20 mm za rok. To je způsobeno přítomností studeného Humboldtova proudu u pobřeží Chile a Peru.
Jak určit původ nitrátů
A jak se projevil vynález Haber-Boschova procesu na těžbě nitrátů a na ní založené ekonomice Chile? Po I. světové válce jejich těžba zase dočasně narostla, ale po roce 1930 už výroba syntetických nitrátů převýšila jejich produkci z těžby v poušti Atacama. Do roku 1980 pak jejich příspěvek k celosvětové produkci klesl na pouhých 0,14 %. Z městeček-továren v poušti se stala „ghost towns”, města duchů, dobře známá z řady lokalit po skončení těžby třeba na jihozápadě USA. Protože je zde jen minimální vlhkost a tím i mikrobiální aktivita, nedochází k rozkladu dřeva a dalších materiálů a některá městečka vypadají, jako by byla opuštěna včera.
V poslední době ale tato ložiska zažívají svoji renesanci, protože jsou významným zdrojem jódu. Kromě toho existuje na severu Chile a také v sousední Bolívii řada částečně vyschlých slaných jezer zvaných salares, která jsou významným zdrojem velmi vyhledávaného lithia. V roce 2005 UNESCO tato opuštěná městečka v poušti Atacama prohlásilo za světové dědictví.
Co se Chile týče, měla ztráta zájmu o nitráty z pouště Atacama velmi vážný dopad na jeho ekonomiku. Téměř došlo k ekonomickému kolapsu země, který byl ještě prohlouben tím, že se tak stalo za velké krize ve třicátých letech minulého století. Dnešní ekonomika Chile je mnohem mnohotvárnější než v období těžby nitrátů, i když nedůležitějším odvětvím je těžba minerálů mědi a její produkce.
Nejhorší je srážka… s losem. A je docela dobře možná i na českých a moravských silnicích. Také u nás totiž žije, byť lidským očím většinou skrytá, losí populace. Což ale neznamená, že toto velké zvíře má v Česku vyhráno.
Každý z nás začíná od nuly, každý jedinec je potenciální nula. Teprve ve vztahu s druhým člověkem se stáváme jedničkami. Kdo má nárok na titul „nula“?
Tak se umí rozeřvat pouze nic, které samo ví, že tu vlastně není, a řevem chce dokázat sobě i jiným svou existenci. Max Picard: Hitler v nás
Velkou arkánu, část tarotové sady sestávající z 22 karet, prý můžeme chápat také jako itinerář cesty vedoucí k osobnímu růstu z materiální podstaty k duchovním cílům. Každá karta představuje jedno zastavení, jeden stupeň zasvěcení. Alespoň tak to tvrdí esoterici připisující této sadě magický význam.
První karta označená číslem nula zobrazuje Blázna symbolizujícího naše předvědomí, jak balancuje nad propastí, zatímco ta poslední, Svět, zobrazuje ucelenou bytost – Anima mundi, osvobozenou od hmotných pout. Je však rovněž obkroužena elipsou, kterou je možné vnímat jako nulu, stojící však za velkou jedničkou, jejíž hodnotu tak násobí deseti.
Každý z nás začíná od nuly, každý jedinec je potenciální nula. Kdyby existoval na světě sám, nepomohl by ani ten nejgeniálnější mozek a s jeho zákonitým koncem by zmizel z planety Země druh Homo sapiens sapiens. Teprve ve vztahu s druhým člověkem se stáváme jedničkami, které mohou vytvořit pár, dyádu, jako základ života. Vztah já – ty je jedinečný, nemá jiný cíl, než vztah sám a je základem lidského života.
Když se nepostarám o sebe, kdo se o mne postará? Když budu jen pro sebe, k čemu tady budu? ptá se Talmud.
Kdo jsem „já“, tedy ten který chodí ráno po čtyřech, v poledne o dvou a večer o třech?
Podle neurovědců sídlí naše ego na vrcholu mozku, přibližně tam, kde mají loutky vražený drátek, jenž jejich ego destruuje a umožňuje tak principálovi, aby je vodil.
Člověka nepředěláš, leda bys na to měl celý život, národ nepředěláš, leda bys na to měl staletí; jen davy můžeš vést, dnes tak a zítra tak. To napsal Karel Čapek v roce 1938. Po zkušenostech, které jsme nabyli od té doby, můžeme dodat: dnes tím a zítra zase tím. Těch, kteří se nechají vodit principálem, kteří jdou za zvukem krysařovy píšťaly, je stále dost. S vidinou bezpečí, zajištěnou přimknutím se k vůdci, se vzdávají svého já, stávají se nulami v domnění, že vpředu stojí jednička, ale ona je tam také jenom nula.
Jak je to možné? Prostě to zařídí. Kdo? Ty nuly, co se postaví do čela. Co je spojuje s těmi nulami vzadu? Strach ze svobody, otrocká morálka, narcismus, egoismus a nabubřelé ego. Nuly v čele mají navíc silně vyvinuté predátorské a parazitické schopnosti.
Lidé byli stvořeni nejen do páru, ale také do houfu, vedle místa pro „já“ mají v mozku také docela velké místo pro „my“. Zde sídlí část sociální inteligence a především vlastnost zvaná altruismus, ochota pomoci druhým. Sdílíme ji s mnoha živočišnými příbuznými, mezi nimiž asi šimpanzi jsou nám nejblíž, jak dokládá kniha Franse de Waala Dobráci od přírody. Přestože je to vlastnost vrozená, nejde o pouhý reflex či instinkt, ale o vědomé jednání.
Jak je hodnocen altruismus i jeho opak, nám ukážou už šestiměsíční kojenci v zajímavě sestaveném pokusu. Děti mají možnost sledovat jednoduché divadelní představení. Dřevěné kolečko s namalovanýma „očima“, což mu dodává „lidský“ charakter, se snaží dostat se po nakloněné rovině nahoru. Na pomoc mu přispěchá podobně „zlidštěný“ trojúhelník. Ten pak zmizí a na scéně se objeví čtverec, který naopak kolečku brání a tlačí je dolů.
Po skončeném představení dostanou děti „herce“, aby si s nimi hrály. Hrají si s kolečkem a s trojúhelníkem, o čtverec ale neprojeví žádný zájem; ten pro ně je nula! Hrdinu a pomocníka přijmou, ale škůdce jednoznačně odmítají. Pokud jsou hračky bez „očí“, tedy pokud nemají antropomorfní rysy, k tomuto rozdělení na „přijaté a zavržené“ a k odmítnutí zlého čtverce nedojde.
U rostlin se setkáváme s mnohem širším spektrem drah podílejících se na regulaci epigenetických modifikací, než je tomu u většiny jiných organismů. Jedním z možných vysvětlení je, že v říši rostlin, kde je habitat pevně určen ve chvíli vyklíčení, byla v evoluci více akcentována nutnost vyrovnat se se změnami okolního prostředí, a to jak přechodnými, tak dlouhodobými.
Za takových podmínek je výhodné zachovat si zvýšenou plasticitu genomu, která může být zdrojem vyšší variability, ale na druhou stranu je pak nutné k jeho regulaci zapojit sofistikovanější mechanismy, aby nedocházelo k jeho zvětšování nad únosnou mez nebo ke ztrátě jeho integrity.
Reverzibilní epigenetické modifikace pro rostlinu představují možnost jak regulovat dynamické změny ve svém genomu, díky tomu poměrně pružně reagovat na měnící se životní podmínky, změněné nastavení genové exprese následně ekonomicky udržovat (není třeba degradovat již vytvořenou RNA či proteiny) a zároveň jej i předávat dceřiným buňkám či dokonce do potomstva. Kromě toho epigenetické modifikace také významně regulují některé vývojové události v životě rostliny, především ty související s rozmnožováním.
Histon – bazická bílkovina, která se těsně váže na DNA. Osm histonů + 160 párů bází DNA tvoří základní organizační strukturu chromatinu zvanou nukleozom.
Chromatin –  komplex nukleových kyselin a proteinů v jádře eukaryotické buňky. Nejvyšší organizační jednotkou chromatinu je chromozom, nejnižší nukleozom (viz heslo Histon).
Malá RNA je krátká jednovláknová molekula RNA (u rostlin většinou o délce 21-24 nukleotidů). Sekvence malé RNA určuje to, co bude cílem působení RNA interference (RNAi). Například pokud je sekvence malé RNA komplementární k transkriptu nějakého genu, pak exprese tohoto genu může být regulována procesem RNAi. Existuje ale mnoho rozličných procesů souvisejících s nukleovými kyselinami, které může RNAi řídit – například metylace DNA (popsáno v textu).
Promotor je regulační sekvence genu, ze které je zahajována transkripce. Vázat se na ní mohou jak obecné transkripční faktory s RNA polymerázou, tak specifické aktivátory nebo represory transkripce.
Palindrom (z řeckého palindromos, běžící pozpátku) je obecně sled znaků, které lze číst oběma směry, aniž by došlo ke změně významu, např. věta:  I Zeman ležel na mezi. V případě palindromatické sekvence DNA jde tedy o takovou sekvenci, která je na komplementárních vláknech stejná, pokud je z obou čtena ve směru od 5´ ke 3´ konci. Pokud je tak na jednom vlákně sekvence CG, pak na tom komplementárním je také CG.
Retrotranspozon je typ transponovatelného elementu (TE) využívající ke své replikaci RNA intermediát, který je během transpozice přepsán zpět do DNA. To znamená, že sekvence jednoho aktivovaného retrotranspozonu se prostřednictvím RNA transkriptu může opakovaně “nakopírovat a vložit” do nových míst v genomu. Sekvence LTR retrotranspozonů je z obou stran ohraničena tzv. dlouhými koncovými repeticemi (long terminal repeats), které hrají roli při replikaci a transpozici tohoto typu retrotranspozonů.
Vlásenka je molekula RNA (případně i DNA) obsahující sekvence, které jsou vůči sobě komplementární, tedy vytvoří dvouvláknový úsek v rámci jediné molekuly.
Posttranslační kovalentní histonové modifikace, ke kterým dochází na N-koncích histonů vyčnívajících z jinak kompaktní struktury nukleozomů, představují nejvariabilnější typ epigenetických modifikací (viz Jana Švorcová, Anton Markoš: Epimutace proteinů. Může docházet k mono- až trimetylaci, acetylaci, fosforylaci, ubikvitinaci, sumoylaci či ADP-ribozylaci různých aminokyselinových zbytků na různých typech histonů.
Tyto modifikace mohou vést ke změnám v interakcích mezi DNA a histony, vytvářet nebo naopak blokovat vazebná místa pro jiné proteiny podílející se na regulaci genové exprese. V některých případech je výsledný efekt na přístupnost či nepřístupnost chromatinu pro transkripční faktory poměrně jednoznačný již na základě druhu modifikace. Tak je tomu např. u acetylace histonů, kdy vazba acetylové skupiny snižuje celkový kladný náboj histonu, a tím oslabuje vazbu mezi histony a záporně nabitou DNA, což usnadňuje vazbu transkripčních faktorů. Naopak u jiných modifikací závisí jejich efekt i na kontextu ostatních přítomných modifikací či na přesné pozici modifikace na proteinu (typicky u metylace histonů), přičemž účinek téže modifikace na různých místech může být zcela opačný.
Dalším způsobem epigenetického značení je využívání různých histonových variant. Jedná se především o varianty základních histonů H2A a H3, které vedou ke změnám ve vlastnostech nukleozomu. Např. varianta H3.3 je nejhojněji zastoupena v promotorových oblastech aktivně transkribovaných genů, naopak varianta H3.1 se preferenčně vyskytuje v heterochromatinu. Histonová varianta H2A.Z se vylučuje s metylací DNA a zdá se tedy, že chrání geny před nežádoucí metylací v oblastech iniciace transkripce.
Jak již bylo zmíněno, epigenetické značky jsou umísťovány nejen na asociované proteiny, ale i na samotnou DNA (viz též Aleš Kovařík: Metylace cytosinu jako přidaná hodnota DNA, Vesmír 2/2015). Zatímco u savců dochází k metylaci cytosinů (C) téměř výhradně v kontextu CG sekvencí (výjimku tvoří embryonální kmenové buňky), u rostlin se běžně setkáváme s metylací DNA v libovolných sekvenčních kontextech, které lze rozlišit na tři různé typy v závislosti na přítomnosti guanosinu (G) za metylovaným cytosinem: CG, CHG a CHH (kde H značí A,C nebo T). Tyto sekvenční kontexty se liší i z hlediska mechanismu udržování metylace. Metylace palindromatické CG sekvence (na komplementárním vlákně DNA dvoušroubovice je také sekvence CG) je snadno udržována po replikaci DNA prostřednictvím proteinů, které rozpoznávají hemimetylovanou DNA (CG sekvence je metylována pouze na mateřském vlákně) a následně na ní navádějí DNA metyltransferázu, která doplní metylaci i na dceřiné vlákno.
Metylace DNA je typická represivní značka pro promotorové oblasti genů, nekódující oblasti genomu hojné na repetitivní sekvence a na transponovatelné elementy, které je třeba udržovat v transkripčně neaktivním stavu. Nachází se však také uvnitř kódujících oblastí stabilně transkribovaných genů, kde se typicky vyskytuje jen jako CG metylace, a hraje zde jinou, doposud ne zcela objasněnou roli.
Metylace DNA a modifikace histonů jsou spolu úzce provázány. Příkladem může být aktivita rostlinně specifických udržovacích metyltransferáz metylujících v kontextu GHG a CHH, které jsou naváděné na cílové sekvence prostřednictvím metylace histonů H3 (konkrétně metylovaných na lysinovém zbytku K9, které představují také represivní značku pro transkripci). Naopak jedna skupina histonových metyltrasferáz obsahuje doménu rozpoznávající CHG a CHH metylované sekvence, čímž vzniká pozitivní zpětnovazebná smyčka vzájemně udržující metylaci DNA a histonů.
Na odlišném principu pak funguje tzv. metylace DNA řízená malými RNA (RdDM = RNA-directed DNA methylation) (viz Petr Svoboda, Radek Jankele: Malé RNA: Mocní trpaslíci). Tento mechanismus je založen na dráze RNA interference, kde malé RNA (21-24 nukleotidů dlouhé) jsou štěpeny z delších dvouvláknových RNA molekul, které mohou vznikat párováním dvou různých transkriptů, utvořením vlásenky v rámci jedné RNA molekuly nebo činností některé z rostlinných RNA-dependentních RNA polymeráz. Malé RNA pak na základě komplementarity své sekvence s transkripty rostlinně specifické (DNA-dependentní) RNA polymerázy V navedou příslušnou DNA metyltransferázu na místo určení. Vzniklé chromatinové modifikace mohou být následně udržovány s pomocí druhé rostlinně specifické (DNA-dependentní) RNA polymerázy IV, která cíleně přepisuje části inaktivního chromatinu, a z jejích transkriptů jsou produkovány další malé RNA.
Mechanismus metylace DNA prostřednictvím malých RNA se zřejmě původně vyvinul v průběhu evoluce z důvodu ochrany rostlinného genomu proti invazivní DNA, která je představována především transponovatelnými elementy (TE). Dojde-li k vložení nové kopie TE do genomu, může být snadno zametylována a transkripčně umlčena in trans právě díky komplementaritě malých RNA vznikajících z původní kopie TE. Jako cizorodá DNA může být ale rozpoznán např. také transgen vnesený do rostliny při genetické modifikaci. V takovém případě jde sice primárně o degradování transkriptu prostřednictvím malých RNA, tedy umlčení na posttranskripční úrovni, to však může po čase přejít na transkripční umlčení zprostředkované modifikacemi chromatinu. Ostatně právě pokusy na transgenních petúniích na začátku 90. let stály u počátků výzkumu, který vedl k popsání řady procesů RNAi u rostlin a následně i k rozklíčování základního principu spouštění RNAi na háďátku Caenorhabditis elegans, za což byla v roce 2006 udělena Nobelova cena.
Udržovací DNA metylace v řadě případů spolupracuje s RdDM za účelem maximální spolehlivosti a minimalizace spotřeby energie. Takovým příkladem je transkripční umlčování transponovatelných elementů (TE), kdy umlčování krátkých TE a okrajových částí dlouhých TE zprostředkuje metylace DNA řízená malými RNA, zajišťující rychlé umlčení případných nových kopií TE. Umlčování středových částí dlouhých TE je zajišťováno zpětnovazebnou smyčkou udržovacích DNA metyltransferáz a metylace histonů. Udržování metylace na kratších úsecích prostřednictvím informace z modifikovaných histonů může být problematické, protože na kratší genetické elementy (kolem 150 bp) připadá jen jediný nukleozom. Naproti tomu přesnost zacílení RdDM je limitována v podstatě jen délkou malé RNA.
Rostliny jsou nuceny se během svého života vyrovnávat s řadou biotických a abiotických stresů. I v průběhu jediného dne musí např. rostlina zvládat velké teplotní výkyvy nebo reagovat na herbivory. Tyto okamžité reakce jsou zprostředkovány především fytohormony, které mohou vyvolat reakci na úrovni transkripční, posttranskripční i proteinové. Pokud však některé faktory působí na rostlinu déle nebo opakovaně, může dojít také k epigenetickým změnám, které mají dlouhodobě udržitelný charakter. V řadě případů spolu fytohormonální a epigenetické regulace v odpovědi na stres spolupracují a vzájemně se ovlivňují.
Aktivace obranných mechanismů proti rostlinným patogenům vyžaduje rozsáhlé změny v transkripci, například napadení huseníčku (Arabidopsis thaliana) bakteriálním patogenem vede ke změnám v metylaci DNA. Zvýšená hladina kyseliny salicylové, která se podílí hlavně na obraně proti biotrofním patogenům, je charakterizována především sníženou úrovní metylace a také zvýšenou tvorbou určité skupiny malých RNA zřejmě souvisejících s derepresí TE. Zdá se však, že role RdDM při biotickém stresu je komplexnější. V případě napadení nekrotrofní plísní Botrytis cinerea dochází u rostlin mutantních v genu pro Pol V (což je jeden ze stěžejních enzymů dráhy RdDM) ke zvýšené citlivosti na tento patogen. Naproti tomu táž mutace vyvolává zvýšenou odolnost proti biotrofní bakterii Pseudomonas syringae. Zdá se tedy, že metylací DNA řízené zvyšování nebo naopak snižování exprese genů závisí na typu patogenu.
Metylace DNA řízená malými RNA se podílí také na potlačení virové infekce vyvolané DNA viry. Malé RNA odvozené z transkriptů viru navedou DNA metyltransferázu na virovou DNA a tím zabrání transkripci a následné replikaci viru. Malé RNA hrají významnou roli i v boji proti rostlinným RNA virům, v tomto případě však na posttranskripční úrovni znemožněním jejich translace a replikace. V průběhu evolučního boje si však RNA i DNA viry vyvinuly řadu strategií, jak vyřadit rostlinný obranný systém z provozu. Například ssDNA viry z rodiny Geminivirů využívají svůj protein Rep ke snížení transkripce udržovacích DNA metyltransferáz. Podobně také již zmiňovaná plíseň Botrytis cinerea dokázala zneužít aparát malých RNA hostitele ve svůj prospěch. Zásahy patogenů do obranného systému využívajícího malé RNA jsou často důvodem, proč jsou virová onemocnění rostlin doprovázena výraznými morfologickými defekty – malé RNA totiž kromě obrany řídí i řadu vývojových procesů u rostlin, které jsou působením patogenů rovněž zasaženy.
Epigenetická regulace odpovědi rostlin na stres samozřejmě není dána pouze metylací DNA, ale celou řadou dalších procesů, jako je metylace či acetylace histonů nebo činnost chromatin remodelujících faktorů. Některé stresem indukovatelné geny si do určité míry zachovávají epigenetické modifikace vyvolané stresem i po jeho odeznění, takže pokud je rostlina vystavena stresu opakovaně, jejich reaktivace je rychlejší a rostlina zvládá stres snáze. U některých rostlin bylo dokonce popsáno, že zvýšená odolnost (připravenost ke stresu) je epigeneticky předávána i na potomstvo (viz dále).
Jak již bylo v úvodu řečeno, vznik tak složitých epigenetických regulačních procesů u rostlin souvisí s vysokou dynamičností jejich genomů. Ta je dána z části tím, že většina vyšších rostlin podstoupila v průběhu evoluce několik celogenomových duplikací, které v konečném výsledku vedly k duplikaci řady genů, což poskytlo prostor pro diverzifikaci jejich funkcí. Vysoká proměnlivost rostlinných genomů je dále dána přítomností často obrovského množství transponovatelných elementů (TE), které je třeba regulovat. TE představují invazivní DNA, jež sice přinášejí v dlouhém časovém horizontu z evolučního hlediska řadu výhod, ale z hlediska jedince je nutné jejich aktivitu pečlivě hlídat, neboť mají schopnost množit se opakovaným vkládáním do hostitelského genomu, což by – pokud by tento proces nebyl hostitelem regulován – vedlo ve výsledku ke ztrátě integrity genomu, poškození genů a k zániku buňky, příp. jedince.
TE tedy odedávna znamenají hrozbu, se kterou se rostlinné i živočišné genomy potýkají. Právě epigenetické modifikace jsou jedním z hlavních mechanismů udržujících TE v neaktivním stavu. Na druhou stranu, i na úrovni jedince se TE mohou pozitivním způsobem podílet na regulaci genové exprese a na zvyšování variability přispívající k adaptaci. Regulační význam TE předpokládala již Barbara McClintock, nositelka Nobelovy ceny z roku 1983 za objev TE a vysvětlení mechanismu jejich transpozice, a to právě na rostlinném modelu.
Ke změnám v genové expresi zapříčiněné TE může docházet na několika úrovních. Například metylace TE může mít negativní vliv také na genovou expresi přilehlých genů. Dále řada genů obsahuje ve svých promotorech sekvence transpozonů, které jsou regulovány pomocí drah RdDM, nebo naopak některé TE mohou v důsledku chyby v transpozici získat část regulační sekvence genu. Tak tomu bylo v případě ONSEN rodiny LTR retrotranspozonů v genomu huseníčku, která získala regulační element zodpovědný za aktivaci genů při tepelném stresu. To znamená, že ve chvíli, kdy je rostlina nucena se bránit proti zvýšené teplotě aktivací příslušných genů, dojde i k nežádoucí aktivaci ONSENretrotranspozonů. Po odeznění stresu je však rostlina schopná opět ONSEN umlčet prostřednictvím malých RNA a dráhy RdDM.
Podobně také při demetylaci vyvolané bakteriální infekcí dochází k aktivaci některých LTR retroelementů. Aktivace TE při abiotickém a biotickém stresu je tedy často pouze nežádoucím vedlejším produktem epigenetické aktivace obranných genů. Na druhou stranu ale toto chování TE může vést i k modulaci genové exprese, která ve výsledku může být rostlinám prospěšná. To opět dokumentuje příklad retrotranspozonů typu ONSEN, který – pokud je nově začleněn do regulační oblasti genu – zapříčiní, že se tento gen stane aktivovatelný tepelným stresem, tedy získá novou regulační schopnost.
Známy jsou také TE ležící v regulačních oblastech genů, u kterých je výsledná genová exprese určena globálnějšími změnami v epigenetických modifikacích ovlivňujících aktivitu TE. Kromě některých genů odpovědi na stres se to týká i významné části genů regulujících vývoj pohlavních buněk. Při jejich vzniku se tak exprese některých genů, které tento proces regulují, realizuje ve vazbě na mechanismus zajišťující spolehlivé umlčení TE v gametách a tím i v následné generaci. Tento proces je zajištěn prostřednictvím malých RNA, které jsou produkovány ve vegetativní buňce pylového zrna nebo v centrální buňce zárodečného vaku v důsledku rozsáhlé demetylace genomu a celkového úbytku heterochromatinu vedoucí k reaktivaci TE. Tyto buňky, jejichž genetická informace se již nijak neuplatňuje v další generaci, jsou tedy „obětovány“, aby malé RNA odvozené z reaktivovaných TE zprostředkovaly spolehlivou metylaci DNA a umlčení TE v samčích a samičích gametách.
S tímto procesem úzce souvisí imprinting, tedy jev, kdy se exprese genu liší v závislosti na tom, od kterého z rodičů pochází. U rostlin k imprintingu dochází téměř výhradně v endospermu, což je pletivo sloužící k výživě embrya, nevznikají z něj tedy žádná pletiva dospělé rostliny. V endospermu je řada genů exprimována pouze z mateřských chromosomů (část sekundárně z otcovských), a to díky tomu, že při vývoji zárodečného vaku (ze kterého oplodněním vzniká endosperm) dochází k rozsáhlým, výše zmíněným, demetylacím. Ty mají za následek aktivaci řady genů, typickým příkladem je FWA, který obsahuje v promotorové oblasti sekvenci TE (SINE retroelement).
Epigenetické modifikace představují určitou stabilní změnu v aktivitě genové exprese, přičemž výhodou je, že tato informace může být z principu relativně snadno předána dceřiné buňce, u metylace cytosinů v palindromatických sekvencích CG je to proces triviální – prostě dojde ke zkopírování metylačního stavu z mateřského vlákna DNA na dceřiné, u nepalindromatických sekvencí a modifikacích histonů je to proces složitější, jak bylo zmíněno. Epigenetické modifikace tak dávají buňkám a celé rostlině paměť. Jednotlivým buňkám například umožňují si pamatovat, k jakému pletivu patří (ostatně pojem epigenetika původně vzešel z vývojové biologie), a i když u rostlin při určení identity buněk hrají významnější roli jiné faktory (fytohormony, poziční efekt apod.), tak epigenetické modifikace mají důležitou úlohu například v určení identity dělivých pletiv.
Nejznámějším a nejlépe prostudovaným příkladem epigenetické paměti u rostlin je však proces vernalizace, tedy proces, který zajišťuje, aby rostlina vykvetla na jaře až poté, co proběhne zima. Klíčovým regulátorem tohoto procesu je gen FLC (FLOWERING LOCUS C). FLCinhibuje dráhy, které u rostlin spouštějí kvetení. Při nízkých teplotách přes zimu se exprese FLC vypíná, kvetení přestane být blokováno a rostlina může vykvést (pokud tomu nebudou bránit jiné faktory). Tento proces funguje u řady rostlin žijících v zeměpisných šířkách, kde se střídají roční období. Exprese FLC je regulována celou škálou mechanismů – poté, co je rostlina vystavena chladu, jsou z FLC napřed odstraněny histonové značky pozitivně regulující expresi a následně jsou v jednom z úseků FLC ustaveny histonové značky, které expresi umlčují. Tyto modifikace vyžadují na ustavení určitý čas (řady týdnů – podle druhu), aby rostlina nebyla matena podzimními mrazíky a nevykvetla ještě před zimou. Pokud je tedy rostlina vystavena chladu dostatečně dlouho, pak po nástupu vyšších teplot dojde k rozšíření umlčujících značek a vazbě represních proteinů podél celého genu, čímž je inaktivní stav genu stabilizován. U rostlin, které kvetou jednou za život, je epigenetické blokování FLC resetováno při vývoji embrya, u trvalek je méně stabilní a po čase vymizí.
V tomto konkrétním případě není epigenetický stav přenášen na další generaci, avšak obecně je to možné. Ostatně i u FLC může dojít k částečnému předání epigenetické informace následující generaci, pokud je daná rostlina mutantní v genu zodpovědném za resetovaní jeho stavu v embryogenezi. Obecně se má za to, že dědičnost epigenetické informace u rostlin je spíše doménou metylace DNA než modifikací histonů. Například u savců dochází k rozsáhlému resetování DNA metylace během embryogeneze, u rostlin k tomu ale nedochází (alespoň ne plošně), naopak v některých případech je metylace během gametogeneze posílena (zejména u transponovatelných elementů, viz výše). U rostlin je také časté vegetativní rozmnožování. Asexuálně vzniklé potomstvo tak neprochází reorganizacemi epigenomu spojenými s rozmnožováním pohlavním, a má větší šanci zachovat si podobné epigenetické modifikace, jako měl rodič. Dědičnost epigenetické informace vytváří další úroveň variability k variabilitě genetické a můžeme se krom alel (různých variant genů lišících se sekvencí DNA) setkávat i s epialelami (geny lišící se úrovní metylace DNA).
Vzhledem k tomu, že existují různé typy epigenetických modifikací, které mohou vznikat různými cestami, tak i jednotlivé epialely se mohou chovat různě. Tyto rozdíly je možné názorně ukázat na konkrétních příkladech epialel, přičemž s většinou z nich se můžeme setkat i ve volné přírodě. Jedním takovým případem je lnice květel (Linaria vulgaris), kde květy této rostliny mohou mít odlišnou symetrii podle toho, jak je metylován gen řídící proces vývoje květů. Paradoxní je, že tato epigenetická mutace je pravděpodobně vůbec první mutací popsanou ve vědecké literatuře, když si ji roku 1749 všiml již Carl Linné.
Druhým a relativně dobře známým příkladem, který ocení zejména fanoušci komiksu, je případ genu SUPERMAN (SUP). Mutant huseníčku v tomto genu má vyšší počet tyčinek (odtud název) a stejného efektu lze dosáhnout, i pokud je tento gen metylován (epialela clark kent – clk). Studií této epialely bylo objeveno několik složek účastnících se epigenetických modifikací, a tak například jedna z histonových metyltransferáz nese název KYP(KRYPTONITE).
Mezi ty, které mají i hospodářský význam, spadá epialela genu zodpovědného za regulaci zrání rajčat (cnr), jež je zodpovědná za jejich nažloutlou barvu a moučnatost.
Uvedené příklady se pravděpodobně týkají tzv. pravých epialel, tedy epialel, které vznikají ztrátou či získáním metylace víceméně náhodou v určité oblasti bez ohledu na strukturu DNA v daném místě. Ovšem velká část epialel je ovlivněna okolním chromatinem a genetickým pozadím. Často jde o případy, kdy se do blízkosti nějakého genu dostane transponovatelný element, jeho aktivita je zablokována pomocí metylace DNA, která však může zasáhnout i geny přilehlé, jejichž epialely pak mohou vznikat ztrátou metylace tohoto TE a tím i změnou exprese přilehlých genů. S takovýmito epialelami se můžeme setkat například u genu řídícího pohlaví květů u melounu (WIP1) či genu, který řídí čas kvetení u huseníčku (FWA).
Sekvence, která ovlivňuje existenci epialely, nemusí ležet přímo v její blízkosti, ale může se nacházet prakticky kdekoliv v genomu a ovlivňovat ji pomocí malých RNA. Známým příkladem tohoto typu epialel je tzv. paramutace. Jde o jev, kdy je metylovaná epialela zdrojem malých RNA (viz popis RdDM výše), a pokud se taková (paramutagenní) epialela setká v genomu s nemetylovanou epialelou (paramutovatelnou) téhož genu (na homologním chromozómu), malé RNA způsobí její metylaci a umlčení. Tato metylace je poměrně stabilní a zůstává i po odkřížení paramutagenní epialely, jež metylaci způsobila. Navíc tato nově metylovaná epialela se sama může stát zdrojem malých RNA. Paramutace jsou nejlépe známy z kukuřice, kde jsou například odpovědné za rozdíly v pigmentaci.
Výše uvedené informace jsou pouze konkrétními příklady vlivu epigenomu na dědičnost. Současné pokroky zejména v možnostech sekvenování metylomu (analýz přítomnosti metylovaných cytosinů na úrovni celého genomu), však umožňují mnohem komplexnější analýzy (ostatně rostliny byly prvními vyššími organismy, u nichž byl metylom zmapován s přesností na jeden nukleotid). Například porovnání metylomu huseníčku v rozmezí třiceti generací ukázalo v určitých ohledech vysokou variabilitu, ale jinde zase relativně velkou stabilitu.
Ačkoliv je tedy pravděpodobnost epimutace – změny v metylomu o čtyři řády vyšší než v sekvenci DNA, tak například oblastí s odlišnou hladinou metylace spojených s tvorbou malých RNA vzniká zhruba stejně jako mutací DNA (u huseníčku jedna za generaci). Analýzy linií s uměle vytvořenou epigenetickou variabilitou (získanou mutací v některém z genů zodpovědných za udržování metylace a následným odkřížením mutované alely), zas odhalily velké množství epialel, které vyvolaly podobnou fenotypovou variabilitu, s jakou se setkáváme u huseníčku v přírodě. Ačkoliv tyto fenotypy vykazovaly nižší dědivost, než znaky běžně v přírodě vykazují, řada z nich byla dostatečně stabilní na to, aby bylo možné zamapovat jednotlivé oblasti v genomu, které jsou za ně zodpovědné. Získané poznatky tak ukazují na to, že s epigenetikou je třeba počítat například i při šlechtění rostlin a že přinejmenším některé epialely jsou dostatečně stabilní, aby mohly podléhat přirozenému výběru, tak jak jej popsal Darwin.
Dědičnost epigeneticky podmíněných vlastností u rostlin také vyvolává otázku, jestli by se na jejich evoluci kromě přirozeného výběru nemohla uplatňovat i dědičnost získaných znaků, a tedy i evoluce, jak ji navrhoval Lamarck. U rostlin je tato otázka obzvláště nasnadě, vzhledem k tomu, že rostliny nemají oddělenou linii zárodečných buněk, ale ty vznikají v průběhu života rostliny z pletiv, která se musí během života rostliny přizpůsobovat vnějším vlivům. Není tomu tedy tak jako u živočichů, kdy dochází k oddělení zárodečné linie již během vývoje embrya a možný přenos informací o tom, jak se živočich na své prostředí adaptoval, je tak značně ztížen. I přes veškerý pokrok ve výzkumu však tato otázka zůstává spíše kontroverzní.
U rostlin je známo, že v důsledku různých stresů může docházet k celkem rozsáhlým změnám v metylomu. Velký vliv mají například vyšší teploty, hladina UV záření, nebo působení vyšších koncentrací solí. Epigenetické změny zřejmě stojí i za aklimací, tedy adaptací na změnu prostředí. Se změnou v metylaci je také spojen tzv. priming – příkladem může být napadení rostliny patogenem. V odpovědi na napadení klesne hladina metylace v genech zodpovědných za obranné reakce, a ty se pak v případě opakovaného napadení mohou rychleji aktivovat. Nicméně skoro všechny tyto změny mají spíše krátkodobější charakter trvání v rámci týdnů, maximálně měsíců.
Jak časté je, aby byly tyto změny stabilně děděny, zůstává otázkou. Řada studií v této oblasti není často schopna prokázat, že dané změny jsou skutečně epigenetické, že jsou děděny po více generací, že jsou děděny na pohlavně a ne vegetativně vzniklé potomstvo, nebo že nejsou způsobeny změnami v genomu (pokles metylace je často doprovázen reaktivací TE, které při začlenění způsobují genetické mutace). Dědičnost stresem vyvolaných epigeneticky podmíněných znaků byla pozorována například u pampelišky, kde byly děděny jak změny vyvolané škůdcem, tak změny vyvolané podvýživou, pozorování se ale týkalo jen jedné generace a pampelišky jsou apomiktické (tedy nepohlavně se množící).
Dalším příkladem může být napadení huseníčku bakterií Pseudomonas syringae, kde byla zvýšená odolnost v důsledku epigeneticky zvýšené exprese obranných genů děděna po další dvě generace. U huseníčku, který byl dlouhodobě po několik generací vystaven stresu z působení vyšší koncentrace solí, se do následné generace předá asi 75 % změn v metylaci DNA, které vznikly v důsledku působení tohoto stresu, není ale známo, jestli tyto změny mají nějaký vliv na expresi genů a jak moc jsou nenáhodné.
Zatím nejlépe prozkoumaným případem je vliv regenerace z buněčné kultury na metylom u rýže. V důsledku kultivace v buněčné kultuře dochází na řadě míst k poklesu metylace, přičemž tyto změny jsou relativně stabilní (do 6. generace se zachová 84 % z nich). Navíc oproti změnám, které nastávají spontánně, zde převládají změny týkající se regulačních oblastí genů, a jsou tak spojeny se změnami v jejich expresi. Jaký adaptivní význam by mohl tento proces mít, ale není zřejmé, neboť většina ovlivněných genů je pravděpodobně zasažena náhodně.
Lze tedy shrnout, že epialely jsou u rostlin významným zdrojem variability v populaci, nicméně většina z nich se svým chováním zásadněji neliší od alel podmíněných geneticky. Vykazují sice nižší dědivost a také schopnost vrátit se do původního stavu před mutací (což je pro geneticky podmíněné znaky vzácné), ale jinak většina z nich podléhá Mendelovým zákonům – až na výjimku epialel schopných vyvolávat paramutace (ty jsou však minoritní, i když ne nevýznamnou skupinou). Epialely budou v evoluci také podléhat přirozenému výběru, ale jednoznačné důkazy pro to, že by u rostlin mohla být evoluce v některých případech řízena lamarckistickým modelem, zatím nalezeny nebyly. Naše chápání vlivu prostředí na změny na úrovni chromatinu u rostlin je stále spíše na počátku, ale o to více se jeví slibně vzhledem ke vzrůstajícímu množství materiálů, které hovoří o možnosti využívat epigenetických modifikací při získávání rostlin s hospodářsky výhodnějšími vlastnostmi.
Kmenové buňky představují naději i výzvu pro medicínu 21. století. Terapie pomocí kmenových buněk stále zůstává vzrušující oblastí vědy, nicméně tyto buňky pronikají čím dál tím častěji z laboratoří do klinické praxe, kde poskytují řešení zásadních otázek v řadě oblastí medicíny.
Kmenové buňky umí obnovit poškozenou tkáň, za určitých okolností mohou dokonce vytvořit novou zdravou tkáň nebo celý orgán. Dalším jejich významným potenciálem je schopnost imunosuprese, tedy potlačení zánětlivé reakce, která probíhá při infekcích, transplantacích i autoimunitních chorobách.
K objevení kmenových buněk přispělo studium zvláštního typu nádoru – teratomu. Jedná se o nádory varlat a vaječníků vzniklé z drobných ostrůvků embryonální tkáně. Vypadají jako váčky, uvnitř ale můžeme často najít různá vývojová stádia, případně celé vyvinuté tkáně, které tam zjevně nepatří – vlasy, zuby, svaly nebo i celé oko (heslo „teratoma“ na Googlu poskytne celé panoptikum takových útvarů).
Dalším důležitým činitelem při popsání kmenových buněk byla laboratorní myš. Jeden kmen myší totiž spontánně, s vysokou pravděpodobností tvoří teratomy, nabízí tak jedinečnou možnost teratomy studovat. Leroy Stevens při své vědecké práci zaměřené na tyto myši zjistil, že pokud izolujeme buňky teratomu a následně je aplikujeme do jejich břišní dutiny, vzniknou embryonální tělíska (shluk buněk velmi podobný normálně se vyvíjejícímu embryu). Tato pozoruhodná skutečnost zaujala pozdějšího nositele Nobelovy ceny Martina Evanse. Spolu s Gail Martinovou připravil z teratomu buněčné linie (buňky, které můžeme dlouhodobě pěstovat mimo živý organismus). U takto připravených buněk můžeme cíleně ovlivňovat a sledovat jejich růst, a to vše opakovaně a dlouhodobě. M. Evans je vpravil do blastocysty (stadia, které vzniká 4.-5. den po oplodnění vajíčka) a takto připravenou blastocystu vložil do náhradní myší matky. Když potom sledoval narozená myšátka, potvrdil, že některé jejich tkáně pocházejí z buněk, které tam byly vložení uměle, tedy z injikovaných buněk teratomů. Později Evans spolu s M. Kaufmanem objevili novou techniku získání kmenových buněk z embrya. Začalo tak studium kmenových buněk, které nám neustále přináší nové překvapující poznatky.
V první řadě je potřeba uvést, že pojem kmenová buňka neznamená jediný buněčný typ. Jedná se o řadu buněk, které se liší svým původem, tvarem, velikostí a také vlastnostmi. Přesná definice vyžaduje splnění dvou základních podmínek: schopnosti 1. sebeobnovy a 2. diferenciace na různé typy buněk. Sebeobnova v tomto případě znamená schopnost projít řadou buněčných dělení při zachování identické kopie sebe sama. Naopak diferenciaceumožňuje kmenové buňce v případě potřeby přeměnu v různé typy zralých, funkčních buněk. Tyto zdánlivě protichůdné vlastnosti jsou zajištěny asymetrickým dělením, tedy takovým rozdělením rodičovské kmenové buňky, kdy vzniká jedna nová buňka kmenová a druhá buňka, která se dále diferencuje a specializuje.
Podle původu můžeme kmenové buňky rozdělit na embryonální, indukované pluripotentní a kmenové buňky izolované z dospělého organismu.
Embryonální kmenové buňky se získávají z časné vývojové fáze embrya – vnitřní vrstvy blastocysty. Je to poslední stádium, které se v děloze vyvíjí volně bez vazby na tkáň matky a které je možné kultivovat mimo živý organizmus (in vitro). Jsou pluripotentní, to znamená, že se mohou vyvinout ve více než 220 buněčných typů přítomných v lidském těle. Jsme schopni je kultivovat a přidáním specifických faktorů je dlouhodobě udržet v kultuře v nediferencovaném stavu, a naopak po přidání látek indukujících diferenciaci relativně snadno vyvolat jejich přeměnu v různé buněčné typy. Značnou nevýhodou je častý vznik genetických abnormalit u kultivovaných embryonálních kmenových buněk, možnost nádorového růstu, a především etické problémy spojené s jejich získáváním. Nicméně buněčné linie získané z těchto buněk zůstávají jedinečným nástrojem pro studium normálního vývoje člověka, případně příčin poruch normálního vývoje a vznik některých nemocí, pro studium biologických efektů látek a vývoj léčiv a přinesly také neocenitelný nástroj současné vědy – myši, kterým byl cíleně vyřazen určitý gen a které tak umožňují studium vlivu tohoto genu na organismus.
Indukované pluripotentní kmenové buňky se připravují reprogramováním normálních somatických buněk těla (například buněk, které jsou součástí kůže – fibroblastů) vnesením genů spojených s pluripotencí (nejčastěji se jedná o Oct4, Sox2, Klf4, Cmyc). Takto modifikované buňky získávají kmenový charakter a zároveň je možné je diferencovat na různé buněčné typy. Můžeme tak z konkrétního jedince získat buňky a přeměnit je na takové, které právě jeho organismus potřebuje. Do těla by tak po úpravě byly přenášeny buňky tělu vlastní, které by imunitní systém bez problémů přijal.
Hlavním omezením použití indukovaných pluripotentních kmenových buněk v humánní medicíně jsou však právě geny použité k reprogramování. Pro správnou funkci musí být vloženy bez chyby a na správné místo, což vůbec není snadné. Navíc některé z nich jsou onkogeny (geny, které mohou vyvolat rakovinu). Bylo také prokázáno, že imunitní systém byl aktivován i po podání reprogramovaných buněk do jedince, ze kterého byly původně získány, tedy jedince geneticky identického s podávanými buňkami. Proč k tomu dochází, zatím není přesně objasněno. Vložení nových genů pravděpodobně probudí geny, jejichž produkty buňky imunitního systému neznají a buňku jako cizí zničí.
V dospělém organismu se na různých místech nacházejí nediferencované buňky, které slouží jako náhrada umírajících buněk a obnovení poškozené tkáně. Pro svou nenahraditelnou roli jsou  v organismu chráněny, a to především tím, že se nacházejí ve specializovaných nikách, které zajišťují udržení jejich kmenových vlastností a ze kterých po obdržení cílených signálů vycestují, dělí se a diferencují ve zralé funkční buňky. Dospělé kmenové buňky jsou multipotentní, dokážou se přeměnit pouze ve skupinu buněk příbuzného typu. Byla však již prokázána i možnost transdiferenciace, tedy přeměny v jiný buněčný typ, než ze kterého původně pocházejí.
Nejznámější jsou hematopoetické kmenové buňky, které se nacházejí v kostní dřeni a zajišťují tvorbu všech typů krevních buněk. Pokud dojde ke zničení buněk kostní dřeně, například při ozáření, krvetvorba může být obnovena právě podáním hematopoetických kmenových buněk, případně podáním příbuzného typu kmenových buněk, získaných z pupečníkové krve.
V kostní dřeni, ale i v řadě dalších tkání a orgánů v těle jsou přítomné také mezenchymální kmenové buňky. Relativně snadno je můžeme izolovat například z tukové tkáně získané po liposukci, která tak přináší dvojí užitek. Vzhledem ke snadné izolaci, dobrým růstovým vlastnostem v tkáňové kultuře, možnosti diferenciace a významným schopnostem potlačení zánětlivé reakce jsou mezenchymální kmenové buňky v současnosti nejvíce studovaným typem kmenových buněk.
Z celé řady dospělých kmenových buněk zde zmíním jen další dvě skupiny. V mozku byly objeveny nervové kmenové buňky schopné diferenciace v různé typy nervových buněk, jejichž význam je nezastupitelný. Správné zrakové vjemy zajišťuje rohovka. Pokrývá přední část oka, a je tedy v kontaktu s vnějším prostředím. Vzhledem k tomu, že podmínkou nezkresleného průchodu světla je zachování čiré, nepoškozené tkáně, je potřeba vrchní vrstvu rohovky obnovovat. A to činí limbální kmenové buňky, které sídlí v těsném okolí rohovky.
Ani kmenové buňky z dospělého organismu však nepostrádají ALE. Největším z nich je neexistence jedinečného znaku, který by je odlišoval od ostatních buněk, a jehož pomocí by se daly jednoznačně určit a izolovat. Navíc vzhledem k tomu, že jsou vývojově o krůček dále než embryonální kmenové buňky, mají omezenější diferenciační potenciál, nejsou tedy schopny přeměny ve všechny buněčné typy. Naopak veliké plus přináší schopnost potlačení zánětlivé reakce spolu se schopností nalezení a docestování do místa zánětu kdekoliv v těle. Při infuzi do krevního řečiště samy vyhledají místo poškození nebo zánětu, jejich podání je tak velice jednoduché. V současnosti jsou protizánětlivé schopnosti dospělých kmenových buněk a možnost jejího využití sledovány stejně důkladně jako vlastnosti regenerační.
Kromě vědeckého poznání kmenové buňky přinášejí možnost léčby řady onemocnění. V prvních klinických studiích byla testována schopnost kmenových buněk tlumit nežádoucí imunologickou reakci štěpu proti hostiteli (GVHD), která je zdrojem závažných a často neléčitelných komplikací po transplantaci kostní dřeně. Nadějné výsledky u takto léčených pacientů umožnily a povzbudily další využití kmenových buněk v medicíně. Například limbální kmenové buňky byly úspěšně použity v léčbě rozsáhlého poškození rohovky, podání mezenchymálních kmenových buněk po transplantaci ledviny umožnilo výrazně snížit množství imunosupresivních látek, které jsou nezbytné k potlačení odhojovací reakce, ale zároveň přinášejí řadu vedlejších nežádoucích účinků.
V současnosti probíhají klinické studie, které využívají kmenové buňky pro léčbu poškození šlach a chrupavek, onemocnění srdce včetně infarktu myokardu, obnovu nervových buněk u řady onemocnění (Parkinsonovy a Alzheimerovy choroby, roztroušené sklerózy), poškození míchy, diabetu I. typu, regenerace kostí i svalů, artritidy, poruchy krvetvorby, poškození zraku i sluchu, nebo autoimunitních onemocnění. Buněčná terapie založená na podání kmenových buněk využívá kromě schopnosti přeměny v některé typy buněk také tvorbu optimálního prostředí podporujícího proces hojení, omezující zánětlivé poškození tkáně a stimulující tvorbu nových cév.
V terapii pomocí kmenových buněk však stále existuje mnoho nevyjasněných otázek. Významný buněčný biolog Paul Knoepfler napsal: Mnoho z nás je nadšeno z kmenových buněk a možností, které nám přinášejí. Ale musíme být opatrní. Kmenové buňky nejsou typická léčiva. Když přestaneme užívat léky, chemikálie z těla odejdou. Podané kmenové buňky mohou být přítomné v našem těle dlouhodobě a jejich účinky budeme pociťovat do konce života.“
A zdaleka neznáme vše, co mohou přinést. Dokladem je kuriózní případ šedesátileté Američanky, která si nechala v rámci omlazující kůry do obličeje injikovat mezenchymální kmenové buňky získané liposukcí z vlastní tukové tkáně. Předpokládaný efekt vyhlazení vrásek spočíval v myšlence, že tyto buňky při přeměně na novou tkáň produkují faktory, které mají hojivé a omlazující účinky. Plastičtí chirurgové spolu s kmenovými buňkami do okolí očí aplikovali rutinně používanou výplň. Bohužel hlavní složkou takové výplně je hydroxyapatit; látka, která nutí kmenové buňky k diferenciaci na kosti. O tři měsíce později si pacientka stěžovala na bolesti v oku a při otevírání a zavírání očí její víčko vydávalo klapavý zvuk. Chirurgové jí následně z víčka vyoperovali drobné kousky kostí, které se při mrkání třely o sebe a způsobovaly bolest. Tento případ slouží jako varování pro neuvážené a neschválené použití kmenových buněk.
Přesto kmenové buňky nabízejí podporu nebo účinnou náhradu klasické léčby a dávají naději pro pomoc s chorobami, které jsou v současnosti obtížně nebo zcela neléčitelné. Před rutinním využitím těchto buněk v klinické praxi je nezbytné vyjasnit řadu otázek spojených s jejich použitím.
Organismus těhotných žen prodělává celou řadu proměn. Ve finálních fázích těhotenství se velmi výrazně liší i druhová skladba střevních bakterií nastávajících matek. V důsledku toho mění geny těhotné ženy svou aktivitu tak, aby z toho mělo její dítě co největší prospěch.
Lidské střevo obývá asi 1014 bakterií náležejících zhruba k tisícovce druhů. Souhrnně se tato mikrobiální armáda označuje jako střevní mikrobiom. Mezi střevními bakteriemi převládají bakterie ze skupiny Bacteroidetes, Firmicutes a Actinobacteria. Menší zastoupení patří ve střevním mikrobiomu mnoha dalším bakteriím, např. skupině Proteobacteria. I tyto „menšinové“ bakterie mají pro organismus hostitele nezanedbatelný význam.
Posun v rovnováze mezi různými střevními bakteriemi bývá provázen významnými změnami zdravotního stavu. Pokud například ve střevním mikrobiomu přibude zástupců skupiny Firmicutes na úkor bakterií ze skupiny Bacteroidetes, zvýší se sklon jejich hostitele k obezitě, cukrovce druhého typu a kardiovaskulárním chorobám.
Už v roce 2012 publikovala Ruth Leyová z Cornellovy univerzity v New Yorku ve spolupráci s finskými kolegy z univerzity v Turku studii, v které prokázala výrazné změny v druhové skladbě střevního mikrobiomu u žen v průběhu těhotenství. V první třetině těhotenství mívají ženy skladbu střevních bakterií nezměněnou. V poslední třetině těhotenství však druhová pestrost střevních bakterií klesá s tím, jak některých bakterií přibývá na úkor jiných. Skladba střevního mikrobiomu žen na konci těhotenství se v mnoha ohledech blíží situaci známé u obézních lidí s náběhem na cukrovku druhého typu.
Změna skladby střevního mikrobiomu nezůstává u těhotných žen bez odezvy. Jejich fyziologické parametry v poslední třetině těhotenství v řadě ohledů připomínají to, co lékaři označují jako metabolický syndrom. Těhotné ženy hromadí v těle více tuku a klesá u nich citlivost k hormonu inzulínu. V jejich případě však nejsou změny metabolismu příznakem chorobného stavu, nýbrž nedílnou součástí přípravy na mateřství. Například poklesem citlivosti k inzulínu a následným nárůstem koncentrace glukózy v krvi přispívá nastávající matka k lepšímu růstu plodu a připravuje si tím i podmínky pro tvorbu mateřského mléka.
O tom, že změny metabolismu v těle nastávajících matek jsou skutečně vyvolány změnami v druhové skladbě střevního mikrobiomu, se tým Ruth Leyové přesvědčil, když myším zbaveným střevních bakterií přenesl do střeva bakterie ze střeva těhotných žen. Přenos bakterií od žen v první třetině těhotenství myši nijak nepoznamenal. Pokud jim ale byly přeneseny bakterie ze střeva žen v poslední třetině těhotenství, myši tloustly a vykazovaly příznaky nastupující cukrovky druhého typu.
V poslední třetině těhotenství přibývá ženám ve střevu bakterií ze skupin Proteobacteria a Actinobacteria. O těch je známo, že při metabolickém syndromu posilují v organismu zánětlivé reakce. Také na konci těhotenství se projevují v organismu nastávající matky příznaky zánětů. I ty matce a plodu spíše prospívají, než škodí. Společně s dalšími metabolickými změnami mají zajistit plodu maximální přísun energie a živin pro finální fáze růstu.
Proč se mění složení střevního mikrobiomu nastávajících matek, zatím není jasné. Ruth Leyová se domnívá, že to souvisí se změnami ve funkcích imunitního systému. Během těhotenství se imunitní systém učí tolerovat vyvíjející se embryo a plod, který je mateřskému organismu cizí už z toho důvodu, že polovina jeho dědičné informace pochází od otce. Střevní bakterie jsou v neustálém kontaktu s buňkami imunitního systému ve střevní stěně. Mohou tak na změny v imunitním systému operativně reagovat.
Jakými mechanismy bakterie zasahují do fyziologických funkcí těla nastávající matky? Nabízí se jim k tomu široká škála prostředků, jimiž mohou ovlivnit aktivitu genů své hostitelky. Například bakterie Faecalibacterium prausnitzii nebo Eubacterium rectale, jež patří do skupiny Firmicutes, produkují značná množství kyseliny máselné. O té je známo, že dokáže navodit chemické modifikace bílkovin histonů, jež určují aktivitu genů. Podobně dokážou lipopolysacharidy produkované bakteriemi navodit změny v aktivitě genů jak u buněk střevní sliznice, tak i buněk imunitního systému. Látek mikrobiálního původu schopných ovlivnit aktivitu genů člověka je známa celá řada. Je ale právě toto mechanismus, který je zodpovědný za změny metabolismu těhotných žen?
Nová studie týmu vedeného Ruth Leyovou a jejím finským kolegou Seppem Salminenem dokazuje, že tomu tak skutečně je (PDF). Vědci sledovali změny ve skladbě střevních bakterií u osmi těhotných žen a zároveň u nich prováděli vyšetření DNA izolované z bílých krvinek. Ukázalo se, že se změny ve složení střevních bakterií během těhotenství projevily na vazbě metylových skupin na ty části DNA matek, kde se nacházejí sekvence důležité pro regulaci aktivity genů. (Metylové skupiny -CH3 se vážou na cytosin v řetězci dvojité šroubovice DNA. Pokud je část DNA silně metylovaná, její aktivita tím bývá obvykle potlačena.)
Metylace DNA je řazena mezi tzv. epigenetické změny dědičné informace. Tyto změny promlouvají významně do aktivity genů bez toho, že by se jakkoli měnila vlastní struktura dvojité šroubovice DNA. Pořadí písmen genetického kódu je kompletně zachováno, ale molekula DNA je odlišně „obalena“.
Jiné epigenetické změny působí na aktivitu genů zprostředkovaně. To je příklad chemické modifikace bílkovin histonů, na nichž je dlouhá dvojitá šroubovice DNA „namotaná“ jako na cívkách. Histony na sebe mohou vázat nejrůznější chemické skupiny, například metyl, acetyl, fosfát a další, nebo se těchto chemických skupin zbavovat. V závislosti na tom je pak DNA „namotaná“ na těchto histonech buď „pilnější“, nebo naopak „línější“.
Změna skladby střevního mikrobiomu se u nastávajících matek významně podepsala na metylaci DNA v oblastech, kde se rozhoduje o aktivitě celé řady genů. Mezi nimi jsou významně zastoupeny geny ovládající metabolismus mastných kyselin a tuků. Další geny, jejichž aktivita může být ovlivněna „střídáním stráží“ ve střevním mikrobiomu těhotné ženy, se podílejí na regulaci zánětlivých reakcí, funkcích buněk střeva i reakci organismu na účinky hormonu inzulínu.
Střevní bakterie se ukázaly jako významný faktor prostředí, který mění aktivitu genů lidského těla. Sami autoři přistupují k interpretaci výsledků opatrně, protože studie se zúčastnil jen malý počet dobrovolnic a také analýzy proběhly v poměrně omezeném rozsahu. Přesto nabízí publikace americko-finského týmu řadu otázek, které čekají na zodpovězení.
Sledované těhotné ženy vykazovaly ve změnách druhové skladby střevního mikrobiomu poměrně výrazné rozdíly. U některých narostl významně podíl bakterií ze skupin Bacteriodetes a Proteobacteria. U jiných naopak získaly navrch bakterie ze skupiny Firmicutes. Nakolik souvisejí tyto rozdíly s některými komplikacemi při těhotenství? Můžeme podle skladby střevních bakterií předem vytipovat ženy, jimž hrozí rizikové těhotenství? Pokud by se tato podezření potvrdila, bylo by možné ovlivnit skladbu střevního mikrobiomu těhotných žen tak, aby se rizika komplikací snížila?
Počátky biologie jako samostatného vědního oboru je možné určit poměrně přesně v čase i místě: jejím „otcem zakladatelem“ je Aristotelés (384–322 př. Kr.), který své průlomové biologické výzkumy uskutečnil s největší pravděpodobností na ostrově Lesbu u maloasijského pobřeží – tamní rozlehlá mělká laguna byla domovem většiny mořských živočichů, které prozkoumal a popsal.
Z hlediska dějin vědy je to podobná situace, jako kdybychom dnes mohli navštívit zahradu, kde spadlo Newtonovi na hlavu jeho gravitační jablko. Celkem Aristotelés zaznamenal pozorování o více než pěti stovkách živočišných druhů, zkoumal jejich rozmanité tělní plány a podal propracovaný přehled strukturálních a funkčních analogií mezi jednotlivými tělními částmi napříč druhy. V rámci své filosofie též vypracoval pro biologii široký konceptuální rámec; Pierre Pellegrin, jeden ze současných předních znalců aristotelského biologického myšlení, dokonce tvrdí, že jako je přírodní filosofie jádrem Aristotelova myšlení, tak je biologie jádrem jeho přírodní filosofie. (Byť Aristotelés sám termínu biologie neužívá – ten vytvořil až botanik G. R. Treviranus na počátku 19. století).
Je v tom jistě kus nadsázky, se kterou mnozí odborníci, jati svatým nadšením pro věc, poněkud zveličují význam svého oboru. Je tam ale i kus pravdy: Aristotelés věnoval zkoumání živáčků tři velké spisy: Historia animalium (Zkoumání živočichů), který podává komparativní shrnutí zoologických faktů, De partibus animalium (O částech živočichů), který podává kauzální a funkční vysvětlení částí, z nichž se organismy skládají, a De generatione animalium (O rozmnožování živočichů), věnovaný plození potomstva a rozmnožovacím ústrojím. Žádný z těchto hlavních spisů není dosud přeložen do češtiny. K nim se připojuje řada menších pojednání, zaměřených tematicky a věnovaných například pohybu živočichů, spánku a bdění, stárnutí, dýchání…
Naším tématem bude jen malý zlomek tohoto rozlehlého myšlenkového území: Aristotelovo pojetí vzniku a embryonálního vývoje nového jedince, načrtnuté především ve spise De generatione animalium, které vešlo do dějin myšlení jako aristotelská teorie epigeneze (přičemž v tomto případě je epigenesis skutečně autentický aristotelský termín). Aristotelova teorie o vzniku a vývoji živáčků je velmi komplexní, pojímá i rostliny a nižší živočichy včetně hmyzu, ale také spontánní rození z bahna nebo – jako v případě motýlů – z kapek rosy. My se ovšem zaměříme jen na případ pohlavního rozmnožování krevnatých živočichů – tato skupina zhruba odpovídá dnešním obratlovcům a zahrnuje i člověka.
Pohybovat se budeme uvnitř aristotelského univerza, a tak v podaném popisu současný čtenář snadno najde mnoho faktických omylů a nepřesností. Není ambicí tohoto krátkého článku je opravovat. Aristotelská biologie, dlouho přehlížená, ale zhruba od poslední čtvrtiny 20. století opět na výsluní zájmu badatelů, představuje velmi zvláštní směs autentických projevů vědeckého ducha, geniálních vhledů a objevů, ohromného nadšení pro přírodu, ale i omylů, někdy snadno pochopitelných, jindy na první pohled zcela bizarních. Ačkoli Aristotelés byl podle všeho zdatným pozorovatelem (mimo jiné vypracoval celou sadu detailních anatomických obrázků a schémat, z nichž se však bohužel nic nezachovalo), občas jeho empirii svedly na scestí specifické teoretické předpoklady a zavádějící očekávání, nebo i dobové předsudky. Pozoruhodná je aristotelská biologie právě jako taková zvláštní směs: na jednu stranu Aristotelés neváhá tvrdit, že samice, méně dokonalé, mají i méně zubů než samci, na stranu druhou prokazuje tak detailní znalosti menstruačního cyklu, ale třeba také ženské sexuality, že si dnešní čtenář mimoděk klade otázku, jak se s tím – probůh! – dokázali srovnat ti ze středověkých scholastiků, kteří udělali maximum pro to, aby se z aristotelismu stala nejnudnější filosofie pod sluncem…
Biologie po Aristotelovi mnoho set let neudělala žádný podstatný krok kupředu, řada jeho poznatků dokonce zapadla – výraznější posun nastal až v 16. a 17. století (alespoň jeden doklad: v 16. století Bartolomeo Eustachi znovuobjevuje trubici, která po něm ponese jméno, byť ji – spolu s hlemýžďovitou strukturou vnitřního ucha – velmi detailně popsal už Aristotelés). Z hlediska historie ostatních věd je to unikátní situace. Mohli bych tak být v pokušení tvrdit, že Aristotelés dovedl biologii v jistém směru tak daleko, jak to jen bez mikroskopu bylo možné – a pak prostě nezbylo než předlouho čekat, až technika srovná krok a umožní nové objevy. Je to samozřejmě do určité míry anekdota, ale opět postihuje i cosi podstatného. Podaří-li se mi zde alespoň z malé části zprostředkovat onu směs obdivu i pobavení, které ve mně vyvolává zas a znovu i samotná aristotelská biologie, splní tento článek svůj účel.
Chceme-li zmapovat Aristotelovy představy o rozmnožování, musíme začít u adama, v tomto případě u potravy. Dospělý živočich ji přijímá zvnějšku a dále zpracovává; trávení podle Aristotela představuje primárně tepelnou úpravu (pepsis), v zásadě blízkou kuchařským postupům, jako je vaření nebo pečení (nejde o nahodilou podobnost: podle Aristotela představují lidské kulturní dovednosti plynulé pokračování přírodního dění). S mírnou nadsázkou lze tedy říci, že živočich díky vitálnímu teplu ve svých útrobách vaří, co předtím pozřel. Tak se přijatá potrava transformuje nejprve na krev a z ní pak podle míry dalšího tepelného zpracování vznikají další druhy užitečných tělních částí: svalovina, tuk a kostní morek, ale také vlasy, kosti, šlachy, nehty, zuby a případně i rohy.
Tento zpracovatelský proces má také své nevyhnutelné vedlejší a odpadní produkty (žluč, exkrementy), ale pro nás je v tuto chvíli důležité, že na jeho nejvyšších stupních se tvoří tělní tekutiny sloužící k rozmnožování: z té nejlépe a nejdůkladněji provařené krve vzniká sperma. Aristotelés ovšem hledá funkční analogii mužského spermatu i u ženských protějšků, a nachází menstruační krev – ta vzniká z potravy zpracované o stupínek méně dokonale a je materiálním nositelem ženské plodnosti. Ženská menstruace je pak v Aristotelově chápání analogií spontánní ejakulace: vznikající tekutina se postupně hromadí, a když je jí příliš, samovolně odteče. Mužské sperma je ovšem v těle většiny druhů přítomno v nehotovém stavu: finální dovaření nastává typicky až při samotném sexuálním aktu, vlivem nárůstu tepla. Jak ještě uvidíme, něco podobného bude platit i pro menstruační krev, která se dovařuje při početí.
Aristotelés věnuje detailní pozornost také anatomii rozmnožovacích orgánů, a to v úzké návaznosti na druhově specifické sexuální praktiky. V případě ženských jedinců zkoumá především dělohu a její umístění v tělní dutině – tyto otázky nyní necháme stranou. Tři základní prvky mužských pohlavních orgánů pak tvoří dvojice kanálů, kde se shromažďuje sperma, dále varlata, která jsou ke kanálům přivěšena a slouží k tomu, aby prodloužila průchod spermatu tělem, a tak oddálila ejakulaci, a konečně penis, jehož funkce je v zásadě tatáž. Varlata nejsou k plození zcela nezbytná, tvrdí Aristotelés, a jako důkaz uvádí býka, který prý oplodnil krávu těsně poté, co mu byla kastrací odebrána. Zkoumá nicméně detailně umístění varlat u různých druhů (mohou být uložena při zádové nebo břišní straně, v tomto druhém případě pak uvnitř těla nebo vně) a dochází k tomu, že optimum představuje uspořádání, které vidíme u člověka: spermatické kanály, varlata vpředu venku a penis. Právě tak je totiž náležitě zpomalen odchod spermatu z těla – nedochází k němu příliš rychle při kontaktu dvou jedinců opačného pohlaví, nýbrž až po náležitém prohřátí kopulačního orgánu – a je dosaženo uměřeného vyladění sexuálního chování.
Některé živočišné druhy ale přesto toto nejlepší možné uspořádání nevykazují – je tomu tak proto, že je nutnost dotlačila ke kompromisům. Ptáci a hadi se například musí obejít bez penisu. Je to dáno jejich specifickou tělní stavbou: ptákům dolní končetiny vyrůstají vpředu už z břicha, takže na něj jednoduše nezbývá místo. Hadi zase končetiny nemají vůbec – a protože penis je jako svalnatý přívěsek v podstatě taková „třetí noha“, není s podivem, že nemají ani ten (krom toho by ho beztak tahali po zemi, což by nebylo slučitelné s náležitou funkcí orgánu).
Hadi navíc nemají ani varlata: mají velmi dlouhé tělo, takže aby došlo k ejakulaci, sperma musí i tak urazit značný kus cesty, a hadí koitus je i z tohoto důvodu značně rozvleklou záležitostí. Během putování hadím tělem se sperma navíc ochlazuje, což se nesmí přehnat: příliš zchladlé sperma ztrácí plodnost. U hadů tedy další protahování tohoto procesu není žádoucí, a varlata by tak byla jen na škodu. (Z podobných důvodů, dovozuje Aristotelés, není žádoucí ani příliš dlouhý penis: i ten má na svědomí přílišné ochlazování spermatu, a takto vybavení mužští jedinci tedy častěji bývají neplodní.) Také ryby se musí spokojit se spermatickými kanály, a v důsledku toho, na rozdíl od hadů, i se superrychlým koitem a prakticky okamžitou ejakulací. Aby totiž došlo k vypuzení spermatu z těla, je třeba na okamžik zadržet dech – u ryb to ovšem znamená přestat přijímat vodu, a to by jim, varuje Aristotelés, mohlo být velmi rychle osudné. Také u ryb by tedy zpomalování celého procesu mohlo být na škodu, protože musí naopak proběhnout co nejrychleji a tak říkajíc s jistotou na první pokus.
Aby došlo k početí, musí mužský jedinec vypustit sperma. Tento moment, spolu s již zmíněným těsně předcházejícím zadržením dechu, také generuje vyvrcholení libých pocitů, které jsou s kopulací spojené. Aristotelés ujišťuje, že také u jedinců ženského pohlaví může během koitu docházet k sekreci tekutiny, dokonce i značného množství (děje se tak prý spíše bledým silně femininním ženám, zatímco vzácné je to u maskulinních brunetek), ale tato sekrece není podmínkou početí, jako jím u ženského pohlaví není ani dosažení onoho vyvrcholení libých pocitů – byť k němu podle Aristotela i ženy příležitostně dospívají. Nejpravděpodobněji dojde k početí krátce po menstruaci, kdy už proud vytékající tekutiny není tak silný, aby odnesl mužské sperma pryč od dělohy, ale zároveň jsou ještě v ženském těle dostatečné zbytky menstruační krve: k početí totiž dojde jedině tehdy, když se sperma náležitě smísí s touto ženskou zárodečnou tekutinou.
Aristotelés je v tomto bodě nekompromisní a dlouze argumentuje proti představě, že žena nedává do početí potomka buď nic, nebo přinejlepším vhodné místo. Je tomu v jistém smyslu právě naopak: nový jedinec se podle Aristotela co do látkového substrátu vyvine jen a pouze ze zárodečné tekutiny, který poskytla ženská polovička. Co se tedy přesně při početí stane? Sperma vejde do kontaktu s menstruační krví, „šťouchne do ní“, a tím ji uvede do pohybu – zde jeho úloha končí. A zde také začínají problémy: problémy aristotelské koncepce jako takové, i potíže interpretační, spadající na vrub notoricky temnému textu.
Sperma je zvláštní tělesná část, už tím, že díky své funkci prostředníka mezi otcem a matkou dokáže započít vývoj nového jedince. Tuto specifickou působnost získalo ovšem od otce, který jej uvařil: od něj sperma odvozuje svůj pohyb i svou schopnost uvádět do pohybu cosi dalšího. Fyzikálně se dá toto uvedení po pohybu popsat též jako předání tepla: sperma zahřeje, a tím jaksi dovaří ne zcela dokonale zpracovanou ženskou zárodečnou tekutinu. Jakmile sperma takto pohyb předá dál, tedy oplodní mateřskou zárodečnou látku, rozloží se a zaniká. Tímto okamžikem startuje embryologický vývoj: vzniká zárodek, ze kterého se s pomocí materiálu i nadále poskytovaného matkou postupně vyvine nový živáček. Jak je to ovšem s jeho budoucí dospělou formou? Je už nějak přítomna v okamžiku početí, anebo se bude ustavovat teprve postupně a bude až výslednicí individuálního vývoje nového jedince? Tyto dvě možnosti stojí v jádru staletí trvající debaty mezi tzv. preformismem na straně jedné a teoriemi epigeneze na straně druhé.
Aristotelés se rozhodně staví proti „tvrdé“ verzi preformismu, která nám už dnes může připadat extravagantní: jde o představu, že v zárodečném materiálu jsou fyzicky přítomny všechny části budoucího dospělce, jenom mnohem menší. Aristotelés nějakou takovou teorii podsouvá Empedokleovi: podle něj prý totiž každý z rodičů dodá polovinu tělesných součástí potomka a embryogeneze, kopírující zoogenezi, spočívá v tom, že se tyto části v zásadě nahodile skládají dohromady, až vytvoří funkční celek. Jakkoli archaicky nám tyto úvahy mohou znít, vrcholný rozkvět zaznamenala podobná varianta preformismu až v 17. a 18. století: podle tehdy běžné vědecké představy je v zárodečném semeni přítomen dokonce už hotový miniaturní jedinec a embryogeneze v důsledku není už ani to skládání, jen růst. Budiž zde jako slavný příklad jmenován alespoň Nicolaas Hartsoeker, průkopník mikroskopického pozorování, který jako první spatřil lidské spermie a přišel s nápadem, že uvnitř každé z nich se skrývá malinký človíček (sám jim říkal „děťátka“ či „zvířátka“), smotaný do klubíčka.
Aristotelés, který podobné teze odmítá z teoretických důvodů i na základě vlastních empirických pozorování, bývá tradičně chápán jako zastánce opačné teorie epigeneze – v tomto duchu se o jeho autoritu opírali již doboví odpůrci preformismu. Budiž opět jako jeden příklad za všechny jmenován William Harvey, který na Aristotela přímo odkazuje už titulem své významné knihy Exercitationes de generatione animalium, vydané roku 1651. Byť se slovutný objevitel krevního oběhu v mnoha ohledech obrací proti Aristotelovi (jeho centrální teze omne vivum ex ovo například jednou provždy vyvrací představu spontánního zrodu a odmítá aristotelské pojetí menstruační krve jako zárodečné tekutiny), opakuje jeho starý pokus s otevíráním různě starých oplodněných slepičích vajec a v kritické diskusi se svým předchůdcem též rozvíjí vlastní epigenetickou teorii.
Otázka po tom, kam v debatě mezi preformismem a epigenetickými teoriemi situovat Aristotelovo biologické myšlení, je však obtížnější a intelektuálně poctivá odpověď bude méně jednoznačná. Byť Aristotelés jasně odmítá výše načrtnutou „tvrdou“ verzi preformismu, bylo by chybné si představovat, že podle jeho pojetí je v okamžiku početí zárodečná matérie zcela nevymezená a veškerou svou určitost získává až během vývoje. Forma budoucího živáčka je v čerstvém zárodku již jaksi přítomna – nikoli ovšem aktuálně, nýbrž potenciálně. Toto spíše záhadné tvrzení se nyní pokusím naplnit konkrétním obsahem.
První otázka je, co to znamená, že oplodněná matérie již potenciálně nese svou budoucí formu. Druhá otázka je, co přesně se zde míní formou: forma daného druhu, nebo i forma individuální, tj. rysy daného druhu obohacené o konkrétní individuální znaky, u člověka třeba barvu očí nebo tvar nosu? Potence zde znamená, že zárodek má vnitřní dispozici k tomu, aby se vyvinul do určité formy, aby nabyl jistého tvaru. Na tom je mezi současnými specialisty na aristotelskou biologii v zásadě shoda. Názory se rozcházejí na to, jaká je míra této určitosti či jak moc je předem předepsaná forma konkrétní. Jinak řečeno: není vůbec jasné, jak detailní je onen „předpis“, který si zárodek nese.
V krajním případě by potenciál zárodku, získaný v okamžiku početí, mohl specifikovat úplně všechny budoucí rysy živáčka, až do těch nejmenších detailů: dispozice zárodku by obnášela možnost vyvinout se do jediného zcela určitého individuálního tvaru. Vyloučené to není, protože dědičnost se podle Aristotela zdaleka neomezuje jen na zachování druhu (z člověka se rodí člověk, ze psa pes). Dědí se, a tedy se i předávají, velmi konkrétní rysy, nejen vrozené, ale i během života získané: v Chalkédonu se měl například otci s tetováním na ruce narodit syn s tetováním na stejném místě, byť obrázek byl prý poněkud nezřetelný (v Historia animalium Aristotelés tuto divokou historku upřesňuje: tetování na totožném místě prý nakonec nezdědil syn, ale až vnuk (!) a mělo podobu rozmazané tmavé šmouhy). Na opačném okraji spektra možností se nacházejí interpreti, kteří tvrdí, že dispozice zárodku obnáší mnohem širší spektrum možností vývoje, a daný předpis je tedy jen velmi volný, ještě obecnější než druhová forma (například „krevnatý pozemský živočich“, což optimálně obnáší čtyři končetiny). Z mnoha možností, v co všechno se může zárodek vyvinout, se pak vybírá až během vývoje, v reakci na vnější i vnitřní podněty (tak v průběhu konstituce např. hadího těla přirozenost „odbourá“ tvorbu nohou, protože živočichovi tak dlouhému by byly leda na překážku). Obecně platí, že čím detailnější předpis, tím mechaničtější bude embryonální vývoj a naopak čím volnější předpis, tím kreativnější morfogeneze.
Aristotelův text není v tomto bodě zdaleka jednoznačný, ale existují náznaky, že zejména pro počátky ontogeneze se klonil spíše k prvnímu uvedenému pólu. Jedním z takových náznaků může být, že když popisuje, co se děje bezprostředně po početí, používá ve výkladu jako model jakési mechanické udělátko. Doboví čtenáři jej mohli znát z vlastní zkušenosti – takové nápaditě vymyšlené „hračky“ se tehdy veřejně předváděly a vzbuzovaly úžas diváků –, ale my o něm bohužel máme jen neurčitou představu. Každopádně jde o  systém, ve kterém jednorázový zásah zvnějšku uvede do pohybu první část, ta žďuchne do druhé, druhá do třetí, a takto pohyb „automaticky“ běží dál, trochu jako u padajících dominových kostek. Pointa je v tom, že mechanický systém, jakmile byl jednou uveden do chodu, se po nějakou dobu hýbal sám, nevyžadoval trvalou aktivitu vnějšího hybatele nebo nepřerušený kontakt s ním. Takto je otec (prostřednictvím spermatu) počátkem ontogenetického pohybu zárodku.
V jisté chvíli však nezbytně nastává moment, kdy zárodek musí tak říkajíc převzít pohyb do vlastních rukou, musí se sám stát příčinou vlastního pokračujícího vývoje – živáčka totiž v aristotelském pojetí vyznačuje mimo jiné právě samopohyb. Zde Aristotelés uplatňuje jiný příměr: je tomu prý podobně, jako když odrostlý syn v určitém okamžiku odejde z otcovského domu a začne si budovat vlastní domácnost. Tento klíčový moment ve vývoji jedince vyznačuje vznik první diferencované tělní části, která bude nadále řídit postupný vývoj jeho dalších částí. Aristotelés, mimo jiné na základě experimentu s vejci, který jsme již zmiňovali, soudí, že touto první ustavenou a nadále centrální tělní částí je srdce (mozek plní v jeho pojetí jen funkci chladiče). V různě starých oplodněných slepičích vejcích totiž byl schopen právě tuto část rozeznat jako první, vyvinutou před tím, než došlo k tvorbě ostatních. Jakmile vzniká srdce, zárodek začne být schopen sám zajišťovat své základní vitální funkce a není vážnější důvod pochybovat, že nadále je samoorganizující se jednotkou. Následná morfogeneze tedy patrně může být kreativnější, a tak i více otevřená epigenetickým variacím, než problematická počáteční etapa, kdy sice již došlo k předání otcovského pohybu (sperma „šťouchlo“ do mateřské zárodečné látky a spustilo ontogenetický pohyb), ale zárodek ještě nebyl v stavu tento pohyb převzít, přisvojit si jej a pokračovat v něm jako ve svém vlastním.
Poslední otázka, které se dotkneme, se ptá po tom, odkud se potenciální forma nového živáčka vzala: pochází od otce, nebo od matky, nebo od obou? Při povrchním čtení se může snadno zdát, že Aristotelés má v tomto bodě jasno: látka je od matky, forma je od otce. I tady však musí být situace složitější, protože není těžké vymyslet pádné protiargumenty. Kdyby forma potomka pocházela skutečně pouze od otce, rodili by se jen synové – a obecně, matka by nemohla potomstvu předat žádný ze svých rysů. Oboje odporuje zkušenosti (Aristotelés samozřejmě uznává nejen existenci dcer, ale i dědičnosti po mateřské linii). Krom toho by muselo platit, že když kůň oplodní oslici, narodí se kůň – jenže jak známo, ani to není pravda: výsledkem tohoto mezidruhového rozmnožování (jinak výjimečného) je mezek, zvíře sterilní a ještě k tomu podobnější spíše oslu, tedy své matce! Podobně i mula, u které je pohlaví rodičů prohozené (otec osel, matka klisna), bude zase podobnější koni. Jak tedy rodiče určují, k jakému výslednému tvaru bude mít počatý potomek dispozice? Ani v tomto bodě není řešení snadné a mezi současnými interprety na něm nepanuje shoda.
Zdá se nicméně, že ze čtyř aristotelských příčin je matka prokazatelně příčinou látkovou, zatímco otec hraje roli počátku pohybu, je tedy příčinou eficientní. Avšak výsledný druhový i individuální tvar nového jedince, tedy příčina formální, která je jakožto cíl morfogeneze zároveň i účelovou příčinou embryonálního vývoje, vzniká nejspíše souběhem aktuální formy otce i matky. Nějak a v jisté míře k budoucí formě potomka přispívají oba rodiče – oba zárodku předali minimálně některá z jeho budoucích určení. Poměr příspěvku otce a matky závisí na tom, jak důkladně a kvalitně sperma dovařilo mateřskou menstruační krev. Aristotelés někdy hovoří i tak, jako by otcovské sperma přemáhalo mateřskou zárodečnou látku, která mu klade jistý odpor. Čím efektivněji se toto přemáhání zdaří, tím je potomek podobnější otci, a to včetně pohlaví: holčičky, natožpak ještě podobné matkám, se naopak rodí tehdy, když sperma splnilo svou úlohu jen tak tak.
Takto vzniklá nová forma je v zárodku každopádně přítomna jen potenciálně, tj. jako dispozice k tomu, aby se z něj vyvinul dospělec nadaný jistým druhově i individuálně specifickým tvarem. Jak velká část z budoucích rysů jedince je zděděná od rodičů, jinak řečeno v jaké míře je vrozený „předpis“ restriktivní a v jaké míře je naopak otevřený variacím, takže se výsledná konkrétní podoba odvíjí od individuálního vývoje daného živáčka, to je otázka, která zůstává na půdě aristotelské biologie otevřená. Velmi podobně jako v biologii současné se tak ukazuje, že plodná cesta vede na rozhraní mezi (formálním) preformismem a nějakou teorií epigeneze – ale kudy přesně, to nám zatím, navzdory obrovskému nárůstu biologických poznatků, není o mnoho jasnější než Aristotelovi.
Literatura
Aristote, De la génération des animaux, překlad a úvod Pierre Louis, Belles Lettres: Paris 1961, 2002.
Aristote, Les parties des animaux, překlad, komentář a úvod Pierre Pellegrin, Flammarion: Paris 2011.
Aristote, De partibus animalium I and De generatione animalium I, překlad a komentář David Balme, Clarendon Press: Oxford 1972, 1992.
Devin Henry, The Failure of Evolution in Antiquity, in: Blackwell Companion to Ancient Science, Medicine and Technology, Wiley-Blackwell: Chichester (2015); dostupné on-line: http://works.bepress.com/cgi/viewcontent.cgi?article=1030&context=devinhenry
Rozsahem nevelký výbor z Aristotelových biologických spisů přeložil do češtiny Ferdinand Stiebitz: Aristotelés, O člověku, Anthropologický ústav Karlovy university: Praha 1931.
Malá biologická pojednání obsahuje kniha Aristotelés, Člověk a příroda, Svoboda: Praha 1984.
Anglické překlady všech Aristotelových biologických spisů jsou dostupné v ediční řadě Loeb Classical Library (Harvard University Press).
I laické veřejnosti je jasné, že vzhled (nebo můžeme říci i fenotyp, i když to není to samé) každého jedince je výslednicí mnoha faktorů, z nichž pouze jedním je jeho genetická informace. Mezi ty nejdůležitější činitele patří potrava, což je dobře vidět i na lidské populaci.
Už méně si všímáme hmyzu, i když v rámci této zajímavé skupiny živočichů hraje potrava a její množství, potažmo kvalita mnoho rolí, a její vliv na vzhled řady druhů je patrnější, než si dokážeme představit.
Proto tentokrát nechme stranou videa o lidech, kteří se živili pouze jídlem z jednoho hodně rozšířeného a oblíbeného mezinárodního fast-foodu (a nedopadli úplně dobře), nebo oblíbené pořady o obezitě či anorexii, a položíme si trochu jiné otázky. Proč je kobylka zelená tak krásně zelená? Proč ale ve sbírce vybledne? Proč na začátku jara najdeme jen hodně veliké čmeláky a na jeho konci především hodně malinké? A jak je možné, že larvy kutilek v jednom hnízdě můžou být bílé, žluté, oranžové i červené?
Naprosto jasný je vztah mezi množstvím potravy a výslednou velikostí jedince. U hmyzu je to mnohem přímější závislost než u lidí, kde jsou mezi jedinci veliké rozdíly v efektivitě některých metabolických procesů. Kdo se hodně nají, je větší, kdo méně, je menší. Anebo – kdo se hodně nají, dříve dokončí proměnu než ten, kdo se nají málo. Rozdíly ve velikosti v rámci jednoho druhu mohou být sice poměrně velké, to ale ještě neznamená, že je to nějaké výrazné ovlivnění fenotypu jedince. U řady druhů však dochází k hodně zajímavým morfologickým změnám, jejichž nejčastější příčinou je hladovění nebo na určité důležité živiny chudá potrava.
Asi nejznámějším příkladem je náš největší brouk, roháč obecný (Lucanus cervus). Dospělý samec může dorůst celkové délky i okolo 10 cm, u nás nejčastěji okolo 7 cm. Sběratelé brouků se často předhánějí v tom, kdo má ve sbírce většího roháče, a na jihu Moravy má prakticky každý nadšenec do hmyzu ve své sbírce brouka, který i s kusadly měří přes 8 cm. Kromě těchto velikých jedinců existují i mnohem menší samci, kteří bývají podle různých zdrojů označováni jako forma minor nebo forma capreolus. Název pochází od toho, že kromě menší celkové velikosti mají výrazně zkrácená a zeslabená kusadla, hlavní roháčí ozdobu (druhové jméno „cervus“ znamená latinsky jelen a „capreolus“ srnec).
Jak k těmto výrazným rozdílům v celkové velikosti těla i síle kusadel dochází? Larva roháče žije dlouhou dobu (nejčastěji 3-5, ale někdy i 8 let) v trouchnivém dřevě různých listnatých stromů, především dubů. Množství potravy tedy není až tak limitující, ale záleží na výživnosti, tedy stupni rozkladu trouchu, ve kterém larva žije. Pouze z nejlépe nakrmených larev budou velcí samci, kteří obstojí v soubojích s těmi ostatními, a rozmnoží se.
Podobně to funguje u řady dalších velkých brouků, kteří se živí rostlinnou potravou, a výjimkou není ani největší brouk světa, tesařík titán obrovský (Titanus giganteus). Také larvy tohoto jihoamerického brouka se živí trouchnivým dřevem a mezi dospělými jedinci jsou veliké rozdíly ve velikosti. Největší doložený exemplář s celkovou délkou těla 16,7 cm (s tykadly okolo 22 cm) je stále snem mnoha broučkařů, na entomologických burzách většinou najdeme jedince o délce těla okolo 10-12 cm. Pokud se objeví nějaký větší jedinec, stoupá nejen zájem o něj, ale exponenciálně i jeho cena.
Ještě výraznější rozdíly ve velikosti mezi jedinci jsou u hmyzu, který žije paraziticky. Jelikož larvy většiny ektoparazitoidů (těch, kteří vyžírají svého hostitele zvenku), vyžerou svou potravu celou a zbude z ní jen holá kůže, je právě výsledná velikost dospělého jedince výrazně ovlivněna tím, jak velké množství potravy má larva. Při studiu sbírek včel, vos a kutilek v různých evropských muzeích jsem právě největší výchylky ve velikosti zaznamenal u parazitických druhů, a především u tzv. generalistů, tj. druhů, které parazitují u více hostitelských druhů. V tomto případě ovlivňuje výslednou velikost parazitoida nejen velikost, ale i druh hostitelské potravy.
Klasickým příkladem jsou kodulky (Mutillidae). Tyto bezkřídlé samotářské vosy jsou vzhledově trochu podobné mravencům a stejně jako oni běhají nejčastěji po zemi, především na písčitých nezarostlých místech. Většina druhů má černo-bílo-rezavé zbarvení, a proslulé jsou i zásnubními lety, kdy mnohem větší samci „vozí“ malé samičky. U některých druhů však najdeme velikou variabilitu velikosti dospělých jedinců, a to jak samců, tak i samic. Například samice druhu Nemka viduata dosahují velikosti i přes jeden centimetr, existují však i takové, které jsou menší než 5 mm. Právě takhle malé samičky znám ze středního Maďarska, na rozdíl od velikých samic z Mongolska nebo Itálie.
Hlavním důvodem bude určitě (nebylo to prokázáno) velikost larvy hostitele. Hostiteli kodulek jsou různé včely, vosy a kutilky, samice kodulek kladou svá vajíčka přímo na larvu hostitele, kterou předtím svým silným žihadlem paralyzují. Larvě kodulky slouží jako živá konzerva. Množství potravy a zřejmě i její kvalita jsou hlavními faktory působícími na výslednou velikost larvy a posléze dospělce kodulky. Zajímavé je, že tak velké rozdíly ve velikosti nebyly zaznamenány u kodulky horské (Mutilla marginata). Důvodem bude zřejmě to, že parazituje v čmeláčích hnízdech pouze v určité roční době, a tak jako potravu pro své potomstvo nachází stále stejné larvy, zatímco Nemka viduata může parazitovat u různých druhů hostitelských blanokřídlých, a její množství potravy je limitované (v hnízdě je jen jedna nebo několik málo larev), a tak si samice nemůže příliš vybírat, kam vajíčko naklade.
Kromě celkové velikosti však může u parazitických blanokřídlých dojít i k jiným změnám. Kukaččí včely (viz Včely jako paraziti a hostitelé, Vesmír 82, 501, 2003/9) ruděnky (Sphecodes) parazitují v hnízdech samotářských včel, kde se jejich larvy živí nashromážděným pylem a nektarem. Z našich 28 druhů je většina specializovaných a u striktních specialistů, kteří parazitují pouze v hnízdě jednoho hostitele, nenajdeme žádné významné rozdíly ve velikosti dospělých jedinců. Naopak u největších generalistů s až dvaceti známými hostiteli existuje mnoho forem, které byly popsány řadou autorů jako samostatné formy, poddruhy nebo dokonce druhy.
Tak byly u druhu Sphecodes monilicornis popsány poddruhy S. m. quadratus a S. m. cephalotes, z nichž zejména druhý jmenovaný byl dlouhou dobu považovaný za samostatný druh. Tyto poddruhy se lišily zejména tvarem a šířkou hlavy. Už normální jedinci tohoto druhu mají výrazně hranatou, velkou hlavu se silnými lícemi, ale u těchto dvou poddruhů je tento znak ještě mnohem výraznější. Studium obsáhlého materiálu (druh je v celé Evropě velmi hojný, tak to nebyl problém) však prokázalo, že existují přechody mezi jednotlivými formami, a tak se může jednat jen o větší jedince s větší a sklerotizovanější hlavou. Zde je však vliv potravy pouze dílčí, protože velká hlava se silnými kusadly je u druhu zřejmě adaptací pro likvidaci dělnic hostitelů (druh parazituje v hnízdech primitivně eusociálních včel a agresivní chování u něj bylo už mnohokrát pozorováno) a lépe živení jedinci tedy mohou mít výhodu při parazitaci u svých hostitelů. Kromě toho existuje právě u tohoto druhu největší variabilita co do celkové délky těla i zbarvení ze všech druhů tohoto rodu, což bývá přisuzováno právě původu z hnízd různých hostitelů. Nakolik je to potravou a nakolik se jedná o formy zaměřené na jednotlivé hostitele (jak bylo terénním studiem parazitujících samic prokázáno u našich populací), však zatím nevíme.
Do dokonalosti to dotáhli někteří parazitoidi z řad blanokřídlých. Naprostá většina blanokřídlých je haplodiploidní, přičemž se samci líhnou z neoplozených a samice z oplozených vajíček (jako je to u včely medonosné). U některých parazitoidů vzniklo chování, kdy samice, kladoucí vajíčko do larvy hostitele, určí podle velikosti potravy, jestli naklade vajíčko neoplozené či oplozené. Jelikož velikost vajíček v poměru k celkové délce těla je u těchto skupin hmyzu mnohem větší, než si dovedeme představit (často se blíží polovině celkové délky těla), je výhodné, aby větší larvu sežrala larva budoucí samičky. Potrava tak nehraje roli jen v ovlivnění velikosti, ale i pohlaví, a dokonce je určujícím faktorem. Navíc se vědci přiklánějí k názoru, že se může jednat o poměrně rozšířenou strategii, která bude známá u více blanokřídlých než z učebnic známých rodů Nasonia a Copidosomopsis.
Rozdílná velikost a částečně i morfologie v rámci druhu je častým jevem u eusociálních druhů včel, a může za to opět potrava. Tzv. primitivně eusociální druhy, mezi které patří třeba čmeláci, každý rok znovu obnovují svá společenstva. Tím, kdo je obnovuje, je v minulém roce vylíhlá královna, která přezimuje, a na jaře založí novou kolonii. Zprvu se o hnízdo stará sama, než vychová první dělnice. Tyto dělnice jsou hodně malé, protože trpí nedostatkem potravy. Další generace dělnic už dosahují větší velikosti, protože nouzí o potravu netrpí. Proto na jaře vidíme jen hodně velké čmeláky – královny, které zásobují samy svá hnízda. Později, během května a června, těchto velkých čmeláků ubude a naopak přibývají malí. Jsou to právě čerstvě vylíhlé první dělnice, které přebírají většinu prací a starostí o hnízdo. Královna pak už vyletuje jen ojediněle nebo nevyletuje vůbec a věnuje se především kladení vajíček.
Ještě je nutné zmínit, že řada larev hmyzu v posledním vývojovém stadiu (instaru) je schopná „urychlit“ proměnu, pokud má málo potravy. Je to celkem běžný jev známý asi každému, kdo kdy choval housenky motýlů. Housenka řady druhů v posledním instaru prakticky nemusí žrát, aby byla schopná dokončit vývoj. Vylíhlí motýli však bývají menší. Tento stav je známý při chovu v zajetí, ale určitě existuje i v přírodě. Zde má ale larva možnost náhradní potravy a ve velké nouzi žere i to, co by jinak neokusila. Známí jsou tímto kalamitní škůdci, např. bekyně mniška (Lymantria monacha) se živí jehlicemi borovice a smrku, dokáže však konzumovat i jehlice jiných jehličnanů, listy listnatých stromů a ve velké nouzi i běžné byliny, např. listy pampelišky. Podobně jsem na podzim 2005 byl v Chorvatsku svědkem toho, kdy přemnožené housenky lišaje svlačcového (Agrius convolvuli) ve vyprahlé krajině prakticky bez jakékoliv vhodné potravy lezly na mořský břeh a ožíraly vyplavené zelené řasy.
Ještě nápadnější je vliv potravy na zbarvení hmyzu. Obecně je důležité připomenout, že zbarvení jen některých zástupců hmyzu je tvořeno pigmenty, velké množství druhů je zbarveno tzv. fyzikálně. Toto zbarvení vzniká lomem světla v kutikule a většinou se jedná o zelené, modré či duhové odstíny. Lom světla v šupinkách na křídlech tak může za modré zbarvení modrásků a oranžové zbarvení ohniváčků z čeledi modráskovitých (Lycaenidae), stejně vzniká měnivé modrofialové zbarvení batolců (Apatura) či svítivě modrá křídla tropických motýlů rodu Morpho. Stejný fyzikální princip je i za kovovým zbarvením krovek různých střevlíků a střevlíčků (Carabidae), mandelinek (Chrysomelidae) či celého těla zlatěnek (Chrysididae).
Oproti tomu chemické zbarvení je tvořeno různými pigmenty, z nichž některé (melanin nebo hemoglobin) jsou dobře známé i nám, lidem. Mnoho barviv hmyz získává přímo z potravy, a buď je využívá přímo, nebo si z nich v těle syntetizuje jiná barviva. Zelené zbarvení hmyzu, který se živí listy stromů nebo bylin má dobrou funkci jako ochranné zbarvení, a vlastně vzniklo přímo z toho prostředí, v němž se daný hmyz maskuje. Tím zeleným pigmentem je totiž chlorofyl, přímo či nepřímo získávaný z potravy. Dostává jej tak řada býložravců, a to dokonce i těch, kteří nežerou celé listy, ale sají rostlinné šťávy. Chlorofyl tak může za zelené zbarvení housenek řady druhů motýlů, ale třeba i ploštic, křísů, mšic nebo mer.
Dokonce i predátoři živící se tímto býložravým hmyzem získávají sekundárně chlorofyl z těl své kořisti. Proto je kobylka zelená (Tettigonia viridissima) tak sytě zelená, prostě si jen umí zabudovat chlorofyl získaný požíráním jiného hmyzu do svého těla. Pokud si takovou kobylku vypreparujeme do sbírky (což znamená, že ji vysušíme), dojde k rychlejší či pomalejší degradaci chlorofylu vlivem vysychání a hlavně světla. Složitá molekula chlorofylu se postupně změní na hnědavě zbarvený feofytin. Proto sbírka kobylek a sarančat obsahuje exempláře takové neurčité žluto-hnědo-růžovo-šedé barvy, i když řada z nich byla v době svého života krásně zelená.
Stejně ztrácejí zbarvení i jiní zástupci hmyzu, například již zmíněné housenky. Podobně je to i se štítonoši (Cassida). Tyto zajímavé mandelinky mají kombinaci fyzikálního a chemického zbarvení. Základovou barvu tvoří barvivo, nejčastěji chlorofyl (u zelených druhů) nebo nějaký karotenoid (u těch hnědých, žlutavých a rezavých), a kromě toho jejich zvláštní lesk na krovkách vzniká součinností systému trachejí v krovkách naplněného vodou a lomu světla v něm. Výsledkem je hezký brouček, některé druhy dokonce mají i část krovek kovově lesklou. Sbírka štítonošů nevypadá zdaleka tak pěkně, vysušením ztratí vodu a tím i lesk, a degradací chlorofylu se změní celková barva jedince opět na tu nehezkou, kterou známe již od kobylek.
Za červené, žluté či hnědavé zbarvení jsou u hmyzu odpovědné většinou karotenoidy, skupina navzájem chemicky příbuzných látek, které najdeme opět v tělech mnoha zástupců hmyzu. Platí o nich to, co o chlorofylu, jsou získávány především z potravy, a na světle nejsou úplně stálé.
Velmi zajímavá součinnost těchto barviv s chlorofylem byla pozorována u larev bejlomorek. Jsou to velmi drobné, jen několik málo milimetrů velké larvičky drobných příbuzných komárů, které velmi často vytvářejí na rostlinách hálky, nebo žijí jako parazitoidi různých skupin hmyzu. U některých druhů bylo pozorováno rozdílné zbarvení larev v odstínech žluté, oranžové a červené barvy. Bylo zjištěno, že zbarvení larev mají na svědomí mšice, jimiž se larvy bejlomorek živí. Zatímco larvy živící se zeleně zbarvenými mšicemi jsou žluté díky přeměně chlorofylu na xanthofyly, larvy živící se fialovými mšicemi jsou červené díky karotenoidům v mšicích obsaženým.
Velmi podobným případem bude zřejmě i kutilka Pemphredon fabricii, jejíž larvy vykazují různé barvy od bílé přes žlutou až po červeno-růžovou. Tento druh je právě předmětem našeho studia, protože přesná příčina zbarvení zatím není známá. Nejčastěji se setkáme se žlutými larvami, časté jsou i oranžové. Bílých, světle žlutých a sytě červených nebo růžových je naopak málo. Různé barvy larev najdeme i ve stejném hnízdě. Předpokládáme, že hlavní potravou je mšice švestková (Hyalopterus pruni), která v letním období, kdy kutilky hnízdí, saje na rákosu (kde se kutilky pohybují a staví si hnízda). Oranžové a jinak zbarvené larvy nacházíme pak na místech, kde samice loví pro larvy i jiné druhy mšic. Je však zajímavé, že jiné příbuzné mšicožravé kutilky (např. jiní zástupci tohoto rodu či kutilky rodu Passaloecus) mají larvy jednobarevné, bílé či světle žluté. Proč zrovna tento druh a jeho příbuzný P. lethifer vykazují takovéto zbarvení, tedy nevíme, a jsme zvědavi na výsledky studia larev druhu P. fabricii.
Na závěr je třeba zmínit, že potrava je jen jedním z negenetických faktorů ovlivňujících vzhled hmyzu. Mezi tu spoustu dalších patří i teplota a fotoperioda, stačí vzpomenout na dvě naprosto odlišné generace babočky síťkované (Araschnia levana), které vypadají jako dva odlišné motýlí druhy. Přitom jde jen o zastoupení černé barvy, které je mnohem větší u druhé letní generace než u první generace na jaře. Za všechno může fotoperioda (poměr světlé a tmavé části dne) a její změny, navíc se ve zbarvení tohoto motýla odrážejí i klimatické výkyvy v teplotě v podobě většího či menšího zastoupení rezavého zbarvení u letní formy.
I jiné druhy motýlů citlivě reagují na výkyvy teplot. U babočky paví oko (Inachis io) vede experimentálně navozené silné kolísání teplot ve stadiu kukly k jakémusi „rozmazání“ celé kresby na křídlech dospělce. Nepřipomíná pak esteticky vytvořená oka, spíše jen černavé šmouhy. Podobné experimenty lze vytvářet i s jinými motýly.
Mnoho druhů hmyzu je v různých částech svého areálu různě zbarveno, i pokud se jedná o spojitý, souvislý areál rozšíření. U některých druhů existují v chladnějších částech areálu melanické formy, jako je tomu např. u pelonosky hluchavkové (Anthophora plumipes) anebo některých čmeláků (u nás běžně např. u čmeláka zahradního (Bombus hortorum). Dobře patrné jsou takové rozdíly ve zbarvení u černo-žlutě skvrnitých druhů. Naši květolibi včelí (Philanthus triangulum) mají na zadečku typickou černo-žlutou kresbu, u populací na jihu Skandinávského poloostrova převažuje černá, jedinci z Turecka a severní Afriky mají zadeček žlutý téměř bez kresby. Úplně stejný jev je běžný u řady druhů žahadlových blanokřídlých i jiných skupin hmyzu.
Potrava tedy ovlivňuje fenotyp hmyzu velmi výrazně a vícero způsoby. Navíc je možné, že lze ovlivnit třeba i pohlaví nebo mohou změnou potravy vzniknout gynandromorfové, tj. jedinci vykazující samčí i samičí znaky, jen to dosud nebylo potvrzeno. Proto je důležité studovat nejen ta potravní ovlivnění s přímým dopadem na člověka (jako je anorexie či obezita), ale i taková, která se týkají hmyzu a dalších skupin živočichů.
Chemické modifikace proteinů – záměna jedné aminokyseliny jinou – vedou ke změně jejich konformace a tudíž i aktivity. Náhodné mutace jsou většinou škodlivé a nevratné, zatímco epimutace – vlivem derivatizace aminokyselinových jednotek v hotovém proteinu –  jsou cílené a dovolují velmi jemné nastavení aktivity proteinu dle potřeby. Vedle základní sady dvaceti aminokyselin mohou proteiny díky těmto možnostem obsahovat desítky aminokyselin dalších, a navíc lze tento repertoár dle potřeby za života proteinu i měnit.
Mějme řetězec aminokyselin – část proteinu sestávajícího z řetězce o několika stovkách aminokyselin:
(Řetězec je souvislý, mezery jsou jen pro snadnější orientaci. Písmena jsou jednopísmenové kódy aminokyselin, např. A=alanin, R=arginin apod.)
Záměna kterékoli aminokyseliny jinou, mutace, například K za R v poloze 14 může mít katastrofální následky pro strukturu a tím i funkci celého proteinu – a změna se často projeví i na celkové podobě organismu:
Zdůrazňujeme ono „může“ – některé aminokyseliny jsou zaměnitelné a nemusí se stát vůbec nic, anebo jen za určitých okolností či jen v některých typech buněk. Některé záměny jsou však přímo katastrofické – vzpomeňme u člověka srpkovou anémii nebo cystickou fibrózu. Takové změny jsou výsledkem náhodných a „nechtěných“ mutací DNA v tzv. kódující sekvenci genu pro příslušný protein, a svým nositelům připraví nepříliš snadný život.
K záměně aminokyselin však může dojít i posttranslačně, chemickou modifikací některé aminokyseliny v řetězci. Může se totiž stát, že úsek
bude v tomto složení jen v čerstvě syntetizované molekule proteinu. Jakmile je taková „panenská“ molekula „ošlehána životem“, tj. vsazena do kontextu ekosystému proteinů v buňce, dochází často k záměně některých aminokyselin za jiné a tím ke změně její konformace. Protože nejde o mutaci na úrovni DNA, nazývá se mutace tohoto druhu epimutací.
Některé příklady:
Na prvním řádku je opět nativní řetězec, na ostatních jsou hypotetické příklady epimutací – znázorněno řeckými písmeny: například ve 2. a 17. sloupci je aminokyselina arginin (R) pozměněna na dimetylarginin (ρ), nebo ve sloupci 16 je aminokyselina prolin (P) změněna na hydroxyprolin (π) anebo na izomer prolinu (ω). Další sloupce: 4. a 17. lysin na mono-, di, nebo trimetyllysin; 9. lysin navíc na acetyllysin; 10 serin na fosfoserin; 22. threonin na fosfothreonin.
Z 29 aminokyselin v daném řetězci jich takto může být teoreticky pozměněno nejméně 17 – pochopitelně v různých proteinech různě.
1. Je důležité si uvědomit, že chemická modifikace vytvoří zcela novou aminokyselinu: příklady na obr. 1 ukazují, že serin není fosfoserin a ani se mu svými vlastnostmi nepodobá, a podobně je to s různými deriváty lysinu. Zatímco však mutace způsobená změnami na DNA může způsobit nechtěné, znatelné či přímo zhoubné změny konformace proteinu, epimutace je cílená, ona musí způsobit takovou změnu konformace, v tom spočívá sám důvod změny. Ještě jednou: epimutace je mutace, ale přesně cílená na příslušné místo proteinu – jak, o tom níže. Navíc „běžné“ mutace mohou vybírat ze zásoby dvaceti aminokyselin (a ne vždy je taková „rošáda“ uskutečnitelná v jediném kroku), zatímco epimutace mohou vybírat z desítek možností – na aminokyseliny lze kromě výše uvedených skupin „připínat“ mastné kyseliny, geranyl, nejrůznější cukry, dokonce malé peptidy a proteiny apod. (viz Vojtěch Čermák, Šárka Motylová: Džungle epigenetických modifikací u rostlin).
2. Cílené změny jsou záležitostí celé baterie proteinů – enzymů, které je způsobují. Například k fosforylaci serinu potřebujeme enzym protein kinázu. A protože jde o enzymy, ty rozpoznávají nejen cílovou aminokyselinu, tj. serin S, ale také tvar jejího okolí: může se stát, že bude třeba jedna kináza k fosforylaci serinu v poloze 10 (okolí – epitop RKST), jiná pro polohu 28 (RKSF) a ještě jiná pro epitop RµSF; podobně pro enzymy – metylázy lysinů 4, 9 a 23, s tím, že pro produkci trimetyllysinu jsou třeba enzymy tři – pro každý stupeň metylace jiný. Z celé baterie modifikujících enzymů může mít buňka v daném místě a čase k dispozici jen některé, ostatní sice jsou v pohotovosti, ale v dané chvíli neúčinné, a další se budou syntetizovat dle potřeby. Také nutno uvést, že příslušný enzym „neútočí“ na všechny proteiny vlastnící daný epitop, ale jen na vybranou množinu, ke které má přístup.
3. Obrovskou výhodou epimutací je také to, že jsou vratné: například účinky kinázy na serin lze zrušit fosfatázou fosfoserinu (opět více nebo méně citlivou pro jistý epitop), metylaci lysinu ruší demetyláza apod.
Modelový příklad: Enzym E1 katalyzuje látku L, enzym E2 ji rozkládá. E1 je aktivní, E2neaktivní, L se hromadí. Potřebuje-li buňka L naopak rozkládat, „pošle“ kinázu, která nafosforyluje oba enzymy (znázorněno jako P). Tím změní jejich konformaci, a to tak, že E1Pbude vypnut, E2P  se aktivuje. Tento režim bude trvat do té doby, než příslušná fosfatáza opět vrátí oba enzymy do předchozího stavu. Protože na jeden protein lze „naložit“ celou řadu epimutací různého druhu, lze jeho funkci nastavovat nejen v předvedeném režimu „vypni / zapni“, ale také tuto funkci dle potřeby ladit (viz níže histony). Většina, snad 90 % druhů proteinů přítomných v buňce jsou proteiny sítě regulačních drah, a ty různou derivatizací umožňují přenos nebo jemné ladění signálů – často tak, že po příslušné úpravě se celá řada (často desítky) různých proteinů shluknou a tato částice pak přenáší potřebný signál. Životnost částice bývá krátká, odstraněním některé klíčové epimutace se komplex opět rozpadá. Níže si předvedeme jiný druh shlukování proteinů, které v jaderném chromatinu regulují expresi genů.
4. Srovnejme derivatizaci proteinů s epigenetickými mutacemi DNA (viz Aleš Kovařík: Metylace cytosinu jako přidaná hodnota DNA, Vesmír 2/2015). Tam je omezení víc. V první řadě úpravy DNA nesmí překážet její replikaci ani opravám: komplex DNA polymerázy i opravných enzymů musí mít přístup k dvoušroubovnici a chemické modifikace bází nerozpoznává (jako kdyz jsme jeste nedavno mailovali bez hacku a carek). Výhodou však je jednoduchý způsob, jak se na dceřiné vlákno – podle mateřského – s pomocí příslušných enzymů dle potřeby kopírují nebo přestanou kopírovat některé epimutace. Výhodou je také přenesení úprav do další generace buněk či někdy dokonce organismů. (Viz Vít Latzel: Epigenetická dědičnost v ekologii a evoluci rostlin, Vesmír 2/2015; Vojtěch Čermák, Šárka Motylová:  Džungle epigenetických modifikací u rostlin.)
Pokud jde o epigenetické procesy u eukaryotních buněk, nemůžeme opomenout histony a jejich roli při manipulaci buňky s vlastní DNA. Histony jsou evolučně velmi konzervativní proteiny, na kterých je v jádře namotána nositelka dědičnosti, deoxyribonukleová kyselina DNA – představme si to zhruba jako nit namotanou na „špulce“, kdy je každá jedna špulka (říká se jí nukleozom) tvořena osmi histonovými proteiny (čtyři dvojice) a devátý histon pak ještě slouží jako speciální spojka mezi špulkou a DNA řetězci. Nukleozomy nejenže DNA pomáhají kondenzovat v jádře, když se mnohonásobně delší DNA molekula musí vměstnat do jádra o velikosti kolem 10 mikrometrů, ale pomáhají i při regulaci přepisu genů, opravě DNA či rekombinaci (obr. 2).
Histony jsou na N-koncích svých řetězců za pomoci velmi specifických proteinů chemicky modifikovány, což znamená, že jejich aminokyseliny (většinou jde o lysiny, argininy či seriny) mohou být acetylovány, metylovány (jedenkrát až třikrát), fosforylovány či označeny jinými „značkami“, jako je protein ubiquitin nebo cukr ribóza. To, že jsou histony takto modifikovány, je známo již od roku 1964 především díky výzkumu Vincenta Allfreyho, který je považován za otce epigenetiky (samotné objevení histonů Albrechtem Kosselem se datuje již o století dříve); na to, abychom mohli zjistit, jak přesně tyto modifikace ovlivňují chromatin (to znamená nejen DNA, ale i všechny proteiny a RNA molekuly, které jsou na DNA v jádře navázány), jsme museli čekat skoro až do konce minulého století, kdy se zdokonalily příslušné metody zkoumání.
Zmiňované modifikace histonových aminokyselin mohou ovlivňovat přímo strukturu chromatinu tak, že mění jeho náboj a ruší elektrostatické interakce mezi DNA a histonovými proteiny, což vede k rozvolnění DNA z histonů a zpřístupnění genetického zápisu. V těchto případech jde většinou o acetylaci a fosforylaci, ale někdy má přítomnost těchto značek přesně opačnou funkci, tj. kondenzaci chromatinu a znemožnění přepisu genů. Velmi často totiž záleží na kombinatorice modifikací, na tom, na jakém místě se přesně jaká značka v aminokyselinovém řetězci nachází a zda jde o jednu, dvě či trojitou metylaci (nebo o jinou značku) či kombinaci značek. Histonové modifikace totiž slouží především jako vazebný substrát pro další proteiny, které je dokážou „přečíst“ a navázat. Tyto vazebné proteiny pak za spotřeby energie rozvolňují DNA namotanou na histonech a zpřístupňují genetický zápis přepisu či opravě, nebo naopak semknou DNA řetězce a histonové proteiny tak, že se DNA stane zcela nepřístupnou (a umlčenou), a to někdy i po celý život svého nositele.
Modifikace nejsou trvalé a transkripce genů může být dynamicky kontrolována neustálými změnami „diakritiky“ histonových aminokyselin – v odpovědi na signály z prostředí i vnitřní stav buňky. Pochopitelně se vše odehrává v jednotě s modifikacemi DNA a množinou přítomných typů RNA. Modifikace na histonech tvoří jakýsi čárový kód vyšší úrovně: například u člověka teoreticky až 3 miliony různých nukleozomových variant, kdy každá nese jinak uspořádané modifikace. Díky této obrovské varietě pak mohou vznikat jednotlivé buněčné typy, kdy specializované buňky srdce, jater, mozku a dalších orgánů nesou (více či méně) shodný genetický zápis, ale teprve rozdíly v tom, jaké geny jsou a nejsou v daném buněčném jádře aktivní, stojí za konkrétní podobou buněk.
Celý tento histonový „čárový kód“ je určen ekosystému stovek proteinů, které rozpoznávají příslušné histony a rozhodují o tom, které části genetické informace budou v daném kontextu rozpoznávány a exprimovány.
Malé molekuly RNA plní ohromující množství biologických rolí a navzdory malé velikosti jsou nepostradatelné pro organismy od prvoků až po člověka. Přesto až do konce 90. let unikal tento skrytý svět naší pozornosti. V novém tisíciletí však malé RNA způsobily v biologických vědách hotovou revoluci a v posledních letech nacházejí výsledky výzkumu na tomto poli uplatnění také v humánní medicíně.
V roce 2002 je časopis Science zcela právem označil jako „průlom roku“ a v roce 2006 byla za klíčový objev v oblasti malých RNA udělena Nobelova cena. Pokusíme se přiblížit některé z plejády mechanismů malých RNA včetně těch epigenetických. Nejprve si ale připomeňme nejdůležitější informace o RNA obecně:
Život, jak ho známe, je založen na informacích uložených v nukleových kyselinách. Jejich klíčovou vlastností je komplementarita nukleotidů (viz Nukleové kyseliny a princip komplementarity). Navzájem komplementární sekvence se k sobě váží a vytvářejí dvouvláknové šroubovice. Toto uspořádání není vyhrazeno jen deoxyribonukleové kyselině (DNA), která se vyskytuje v jádře a je nositelkou dědičné informace. Podobné uspořádání může zaujmout i ribonukleová kyselina (RNA), která je obvykle jednovláknová, podílí se na přenášení informace zakódované v DNA a má spíše dočasný charakter. Různé druhy molekul RNA se liší svou funkcí, nejznámější messengerové RNA (mRNA) přenášejí instrukce k výrobě proteinů, a plní tak roli jakýchsi poslíčků mezi DNA a výrobou proteinů.
Nukleové kyseliny a princip komlpementarity
Molekuly nukleových kyselin (DNA a RNA) jsou různě dlouhé řetězce nukleotidů (písmen genetického kódu). Nukleotidy se skládají z fosfátu, cukru (ribózy) a báze (B). Zásadní rozdíl ve stavbě RNA a DNA je chybějící atom kyslíku v ribóze – jde tedy o deoxyzribózu.
Báze, které tvoří písmena genetické abecedy pro zápis informace do DNA jsou čtyři: adenin (A), thymin (T), guanin (G) a cytosin (C). V RNA je místo thyminu uracil (U).
Báze nukleotidů vytvářejí vodíkové můstky (přerušované čáry mezi bázemi) pouze s jedním z ostatních nukleotidů, a to tak, že pár tvoří A-T a C-G. Tento princip se nazývá komplementarita a umožňuje nám na základě znalosti sekvence jednoho vlákna určit i sekvenci toho druhého. Díky komplementaritě mohou buňky zkopírovat genom při každém dělení a v případě poškození jednoho z vláken použít to druhé jako předlohu k opravě. V procesu zvaném transkripce (přepis) je podle sekvence v DNA vyrobena konkrétní molekula RNA. (Grafika upravena z Wikimedia Commons, autor předlohy: Sponk, licence CC BY-SA 3.0)
Na počátku byla nad propastnou tůní otázky Co je život?  Tma a nad hlavami přírodovědců vznášel se duch boží. Pak, v roce 1905, použil William Bateson poprvé termín genetika. A biologům se rázem rozsvítilo.
Pokusme se ale nepředbíhat. Když Charles Darwin v roce 1859 ukázal, že všechny živé organismy procházejí evolučním vývojem a nejspíš spolu sdílejí společnou historii, manifestovanou posledním společným předkem, zdálo se, že biologie je vzhůru nohama. O pět let později vyvrátil Louis Pasteur svým slavným pokusem s baňkami s labutím hrdlem od Aristotela tradovanou představu abiogeneze, tedy dávné přesvědčení, že život může vznikat i z neživota. Pravda, mnozí biologové se nad takovým prohlášením ještě chvíli cukali, na sklonku století vzniknuvší buněčná teorie (která se mimo evoluce stala jedním ze základních pilířů současné biologie) však již ústy slavného německého patologa Virchowa vykřičela, že „Omnis cellula e cellula“, neboli že buňka pouze z buňky vzniká. A protože další tezí buněčné teorie bylo, že sama buňka má všechny vlastnosti života, bylo jasné, že ani ty hloupé bakterie se do světa nerodí jen tak v kaluži. Život se tak stal principem velmi výjimečným a za otázku po jeho uchopení přibyl další otazník.
Zatímco katolík Pasteur si mnul ruce radostí, jak materialistické darwinisty oloupil o vítr z plachet tím, že ukázal, že vznik života je jedinečnou a nenapodobitelnou událostí, zmiňovaní materialisté neváhali použít argumentační protifintu a vyhlásit, že v tomto světle je darwinovská evoluce principem ještě nepostradatelnějším. Navzdory usilovným snahám o hlubší pochopení toho, jak se věci mají, se však všichni včetně zatvrzelých evolucionistů museli smířit s tím, že v jejich úsilí zeje smutná propast beznaděje. Nikdo totiž neměl ani za mák ponětí, jak funguje to nejdůležitější: dědičnost.
Druhá část této pohádky je většinou ve své zjednodušené podobě dobře známá: zatímco učený svět řeší záhadu organického všehomíra, zádumčivý Mendel si kdesi u Brna v tichosti okopává zahrádku, a pak, bez nároku na aplaus, v Pánu umře. V roce 1900 se potom tři pánové seperou o to, kdo z nich bude v análech biologie navěky zapsán jako objevitel dědičných principů segregace a nezávislé kombinace znaků. Erich Tschermak je podle mnoha historiků spíše do počtu, neboť vlastní bitva se odehrála mezi Hugem de Vriesem a Carlem Corrensem. Když Correns viděl, že svého soka nepředběhne, ďábelsky poukázal na Mendelovy výsledky a donutil tak Vriese učinit to samé. Tváří v tvář krvavému souboji o prestiž se pak za dané situace sama od sebe objevila daleko lepší alternativa: dosadit na piedestal dávno mrtvého otce zakladatele a v klidu si užívat příjemnou funkci žijících znovuobjevitelů.
ČTĚTE TAKÉ: Genetika slaví 150 let
O pět let později se nejvýznamnější z anglických mendelistů, William Bateson, snaží získat nově vypsané profesorské místo na Cambridge. Přestože internetové portály s pracovními příležitostmi ještě neexistovaly, průvodní dopisy se tehdy jako dnes těšily velké oblibě, a tak Bateson píše profesoru zoologie a srovnávací anatomie Adamu Sedgwickovi (stejnojmennému synovci slavného geologa) a asertivně jej upozorňuje na skutečnost, že dosud neexistuje žádný obecně užívaný termín popisující vazbu mezi fenomény dědičnosti a variability, a že kupříkladu genetika (odvozeno od slova genesis, zrod) by jako neologismus mohla docela slušně obstát. V letech bezprostředně následujících zavádí Dán Wilhelm Johannsen termíny gen, genotyp a fenotyp. Darwinismus ustupuje do pozadí, genetika šlape na plyn, a na vědeckých billboardech, kterým se říká postery, se označení F1 objevuje stejně často jako dnes na sportovních kanálech. A přece to všechno nestačí.
V polovině dvacátého století má genetika za sebou již dosti dlouhou cestu plnou ohromujících úspěchů. Fakt, že teprve v této době se nade vši pochybnost prokázalo, že základem genů, s nimiž všichni nadšeně víc jak třicet let pracují, je DNA a nikoli proteiny, ponechme milosrdně stranou. Dědičnost, zdá se, je opanována mladými Pány much (myšleno octomilek), přičemž svatyní, jíž se tito nadějní biologové klaní, je samozřejmě eukaryotické jádro. Dá přece rozum, že alfou a omegou dědičnosti jsou jaderné geny uložené na chromozomech. Embryologové, kteří mají zkušenost s vlastním vývojem organismů, jemuž se od Haeckelových dob přezdívá ontogeneze, to ovšem vidí jinak. Jádro je mrtvo, ať žije cytoplazma. Copak není zjevné, že vnitřní prostředí buňky, její struktura a uspořádání, má na budoucí vývoj zárodku daleko větší vliv než nějaké ubohé jaderné geny?
Rozkol, jenž svým zaostřením na molekulární podstatu vývoje v evoluci dokázala překonat až v osmdesátých letech nově vzniklá disciplína tzv. evolučně-vývojové biologie (evo-devo), a který se tak markantně projevoval v koncepčních válkách mezi genetiky a embryology po většinu dvacátého století, má však kořeny mnohem hlubší. Začíná v podstatě odvěkou otázkou dnešních gender-studies po souměřitelnosti obou pohlaví. Rané mikroskopiky druhé poloviny sedmnáctého století přitom netrápilo ani tak to, zda mohou ženy močit ve stoje či muži chodit na mateřskou dovolenou, nýbrž spíše zajímavý problém významu spermie a vajíčka pro vznik a vývoj budoucího zárodku.
Zatímco někteří badatelé se klonili k přesvědčení, že uspořádání tělního plánu je v zárodku přítomno od počátku, jiní trvali na tom, že vzniká po oplození − a tedy v každé generaci vždy znovu. První frakce proslula jako preformisté a v praxi se dělila na dvě větve. Nejpočetnější byli šovinističtí animakulisté, domnívající se, že tělní plány všech lidí od stvoření světa až do chvíle, kdy Beránek zlomí sedmou pečeť a sedm andělů založí dechový orchestr, byly již na počátku přítomny v Adamových varlatech. O něco méně bylo z pochopitelných důvodů feministicky orientovaných ovistů, vyznávajících totéž vyjma toho, že podle nich nešlo o Adamova varlata, nýbrž o Eviny vaječníky. Ti přírodovědci, kteří se naopak domnívali, že tělní plán organismů vzniká v každé generaci de novo, si od Aristotela vypůjčili dobře zavedený termín a svou představu komplexního zárodečného vývoje pojmenovali epigenezí. Ačkoli čas a prohlubující se technická zdatnost biologů daly za pravdu zastáncům epigeneze, zásadní problém zůstal viset ve vzduchu: jaký význam hraje při utváření embrya a jeho následném vývoji jádro (představované spermií), a jaký cytoplazma a vnitřní prostředí buňky (představované vajíčkem)?
Genetici měli v odpovědi na takovou otázku celkem jasno a protesty embryologů je moc nezajímaly, neboť cítili převahu stoupenců progresivní a experimentálně neskutečně silné vědy, kdežto experimentální embryologie, jíž se od jejího zakladatele Wilhelma Rouxe dostalo slibného názvu vývojová mechanika (Entwicklungsmechanik), se v jejich očích na poli experimentálního výzkumu již dávno sama dostatečně deklasovala. Jak prohlásil genetický Napoleon první poloviny dvacátého století, Thomas Hunt Morgan, vývojová mechanika se spíše než na experimentálně ověřitelné faktory odvolává na filosofické fráze a klaní se tak falešným bohům, kteří ji nakonec zavedli do bludiště metafyziky.
Přes zdánlivou jednoznačnost však bylo mnohým biologům pohybujícím se na rozhraní genetiky a embryologie jasné, že řízený vývoj oplozeného vajíčka je procesem značně složitým a ani sama genetika nemá v současné chvíli nástroje na to, aby vysvětlila vše, co je zde k vysvětlení. Právě komplexita embryonálního vývoje ve vztahu k působení genů byla důvodem, proč britský biolog Conrad Hal Waddington přišel v roce 1942 s konceptem tzv. epigenetické krajiny, jímž se snažil metaforicky modelovat gordicky zauzlený spletenec genové regulace embryonálního vývoje. Waddington navrhl dnes běžně používaný termín „kanalizace“ a poukázal na jím objevený efekt genetické asimilace, který ukázal, že přinejmenším některé znaky se mohou začít dědit bez toho, aniž by primárním spouštěčem byla genetická změna.
Epigenetika, etymologicky zrozená z těch tajemných zásvětí genetiky, kam ještě oko výzkumníků nedohlédlo, se zprvu používala v širokém a neurčitém významu veškerých dosud plně nepochopených vývojových procesů, vedoucích od oplozené zygoty k dospělému organismu. Jak se však prohubovalo naše poznání genové exprese a nakonec i toho, že všechny buňky organismu, ať již se morfologicky i funkčně liší jakkoliv, sdílí stejnougenetickou informaci, došlo i k zaostření definice. Epigenetika se stala synonymem pro studium takových jevů, kdy jsou dědičné znaky spojeny nikoli se změnou genetickou, tj. se změnou nukleotidové sekvence DNA, nýbrž se změnou epigenetickou – tj. zpravidla chemickou modifikací makromolekuly DNA, nezasahující přímo do vlastního genového zápisu.
Mezi ukázkové příklady takových změn patří modifikace proteinů, na nichž je molekula DNA namotána, tzv. histonů, a metylace samotné DNA. Metylace prokaryotní DNA byla známa již v padesátých letech, a tou dobou se také poprvé objevila myšlenka, že histony by mohly inhibovat aktivitu genů. Šedesátá léta se nesla ve znamení objevu histonových modifikací, nejprve acetylace (1961), a poté i metylace (1964), a zvláště výzkumu utváření heterochromatinu a inaktivace X chromozomu u savců, jemuž se v osmdesátých letech dostalo obnovené pozornosti v souvislosti s genomovým imprintingem. Zájem o poznání podobných procesů vyvrcholil v devadesátých letech poznáním toho, že prokaryotní i eukaryotní organismy mají řadu těchto mechanismů odlišných a bakterie tak nemohou sloužit jako plnohodnotný model pro eukaryota. S tím, jak se prohlubovaly znalosti biologů, se měnila i definice epigenetiky. V polovině devadesátých let se ustálila na tvrzení, že epigenetikou rozumíme studium mitoticky či meioticky děditelných změn ve funkci genů, jež nemohou být vysvětleny změnou v sekvenci DNA.
Svatý grál biologie přelomu tisíciletí v podobě osekvenovaného lidského genomu obrátil naděje biologů v prach a bídu tím, že ukázal, jak namísto pohodlného seznamu strukturních genů na nás čeká frustrující houština regulačních sítí, kde vše souvisí se vším. Velké zklamání mělo ovšem i velkou výhodu. V přírodovědě neslušné, neb špatně definované slůvko kontext díky tomu ztratilo hořkou pachuť „filosofické fráze“ a „metafyziky“, a nejenže nás nenutí klanět se falešným bohům, nýbrž dokonce nás vede dál – a spolu s epigenetikou až tam, kde snad můžeme očekávat dílčí odpověď na věčnou otázku po zázraku svoření a vývoje.
V první řadě toho embryonálního (neboť bližší košile než kabát), ale samozřejmě i fylogenetického, neboť oba jsou dvěma stranami jedné a téže mince.
Sapp, J., Genesis. Velký příběh biologie. (Praha, Academia, ed. plán 2015)
Morange, M. (2013). The Long and Tortuous History of Epigenetic Marks. J. Biosci. 38(3), 451–454,
Felsenfeld, G. (2014). A Brief History of Epigenetics. Cold Spring Harb Perspect Biol2014;6:a018200
Předkládáme vám sérii článků na téma, které je čím dál zajímavější a tudíž hodné sledování – a přitom vůbec ne nové! Se slovy epigeneze/epigenetika je to v biologii 1)  jako na houpačce, a to už přes 2000 let.
Už samy tyto termíny potřebují upřesnění, protože jde sice o slova odvozená od jednoho kořene, ale ne vždy jsou dnes tak pociťována. Co mají společného? A jak se k tomu má genetika?
Epigeneze je proces, kterým v živých bytostech vzniká z řádu jistého druhu řád jiného druhu, z nediferencovaného čehosi strukturovaná bytost, např. z vajíčka, kde nic není vidět, vyleze za tři týdny kuřátko. Zdůrazňuji: řád z řádu, od počátku života. Řád totiž může vznikat i z neřádu, de novo, a to i v systémech neživých. Příkladem jsou třeba hvězdy, plameny, víry nebo rostoucí krystaly. Epigenezi postuloval u živáčků 2) už Aristotelés (viz Eliška Luhanová: Jak se dělá potomek: Aristotelés o rozmnožování živočichů) a předpokládal v pozadí formující a hnací sílu – entelechii. Dnes ji nahrazujeme pojmy poněkud (ale jen poněkud) určitějšími a vědecky snáz uchopitelnými, jako struktura, informace, uspořádanost, program, komplexita, energie apod., anebo i pojmy do přírodovědy nepatřícími, jako znak, význam nebo interpretace. (To neznamená, že v jiných oblastech poznání nehrají důležitou roli.)
Ona houpačka má původ v tom, že mnozí myšlence epigeneze odporovali, a to až do konce 18. století; nedovedli si představit a tudíž ani neuznávali možnost vzniku něčeho strukturovaného z hmoty nestrukturované. Předpokládali jakési mikroskopické zárodky, krystalizační jádra, která teprve umožní povstání struktur. Z dnešního pohledu je poněkud ironické, že zatímco zastánce epigeneze můžeme nazývat epigenetiky (ovšem pozor: nezaměňovat s epigenetiky dnešními!), stoupenci opačného názoru, tedy že nihil novi sub sole (neboť zárodky všeho existují již od počátku stvoření) dlouhá léta sluli jako evolucionisté. Latinský výraz evolutio totiž původně označoval rozvoj čehosi už připraveného, existujícího − například rozvíjení květu z poupěte. Teprve později, když slovo evoluce začalo v druhé polovině devatenáctého století popisovat postupné změny vedoucí ke stále větší složitosti, přejmenovali historici z logických důvodů původní evolucionisty na preformisty. Dnes je čas oba extrémy smazat. Na jedné straně preformismus sice nikdo nezastává, ale přesné předávání genetické informace přece jen tímto směrem poukazuje.
Zmatení pojmů - preformismus a epigeneze
Když už v polovině 19. století došlo ke shodě embryologů, že ve spermii nesedí malý človíček a v něm ještě menší atd. až donekonečna, tedy že ontogeneze mnohobuněčných organismů je epigenetická, celé se to opět zkomplikovalo posunem pojmů – pravda možná jen z hlediska našeho pohledu na věci.
Ukázalo se, že mnozí (zejména pak „vyšší“) živočichové odkládají už v nejranější embryogenezi stranou buňky, které posléze dají vznik gametám. Tyto buňky se neúčastní výstavby ostatních tělních struktur, nepodléhají útrapám, které tělo zažívá v tomto slzavém údolí, a také na rozdíl od těla neumírají, protože se přenesou jako jediné do další generace. August Weissmann koncem století pojmenoval tento „věčný“ materiál zárodeční plazmou (Keimplasma, germen), a ta se nezměněná přenáší dál, zatímco na samotném těle (Somatoplasma, soma) nezáleží: přenese germen do další generace a pak ať si umře. Takže opět cosi preformovaného, i když jinak, sofistikovaně, a právě na tomto věčném materiálu záleží.
Jako obvykle se málokdo věnoval rostlinám a houbám, kde pohlavní buňky vznikají ze somatických, takže zkušenost těla může být do nich přenesena přímo. (Koneckonců také někteří živočichové to dělají takto.) Četné projevy rostlinné „dědičnosti získaných vlastností“ zůstávaly nepovšimnuty, i když začátkem 20. století jich bylo popsáno hodně jako tzv. vyznívající modifikace (Dauermodofokationen). Ty na rozdíl od „pravých“ modifikací netrvaly „věčně“, ale vracely se po několika generacích k normálu. Příkladem je například rýže, kterou trávíme rtutí. Pár semen přece jen vyprodukuje a ta – sázená už do netoxické půdy – dají rostlinku 5 cm vysokou, ale schopnou přinést semena. V další generaci už byla rostlinka o trochu mohutnější, až po nějakých deseti generacích se navrátila k normálu. Pokud nevěříte na homeopatické účinky rtuti, interpretací je epigenetická dědičnost rostlinného habitu. Pokud na homeopatii věříte, vězte, že podobné výsledky se dají získat i bez jedů, výsevem vysokohorských trpasličích forem v nížině: rovněž se nevracejí k nížinné „normě“ ihned, ale až po pár generacích.
Zpět k zárodečné plazmě: Weissmann přece musel znát meiózu a věděl, že zygota je produktem splynutí dvou buněk a dvou verzí dědičných vlastností, takže „nesmrtelná“ zárodeční plazma vzniká vždy znovu a v nové verzi – jinak by přece lidské matky nemohly rodit chlapečky. I kdyby to Weissmann nevěděl, víme to my, a přesto povídáním o zárodečné plasmě zaplevelujeme různé učebnice nebo články, jakým je například i tento.
Další kolo ještě sofistikovanějšího preformismu přišlo s vírou v principy, částice, faktory, které vše „vědí“, mají ke všemu plány a vzájemnou kombinací a spoluprací postaví organismus. U Darwina tyto faktory kolují v celém organismu, náhodně se dostávají do pohlavních buněk a při oplodnění se zkombinují s částicemi od druhého rodiče. Pak byla dědičnost lokalizována do jádra a později dostala název gen (viz Josef Lhotský: Malá historie epigenetiky). Ještě později byla určena „materiální podstata genu“ jakožto posloupnosti nukleotidů v DNA. A ten je opět neměnný, mění se pouze náhodnou mutací atd. – Sobecký gen četl každý a kdo ne, měl by. A tak se ptám: je výrok „Všechno je v DNA“ výrokem preformisty, nebo epigenetika?
Na straně druhé, žádný tvor nepovstává z neřádu – zárodečná buňka je všechno jiné než chaos (více o tom Vladimír Krylov: Deterimniace nebo regulace, aneb Jak vytvořit tělo, Vesmír 2/2015 – článek přístupný předplatitelům). Živáčkové se rodí, řád z řádu, v různých fázích vždy jinak strukturovaného.
Je tedy epigenetika biologickou vědou studující epigenezi? Budu tuto interpretaci držet, avšak její přijetí nemusí být ve všech kruzích vstřícné. Dnešní epigenetika je vědou mladou a její provozovatelé často o dějinách zmíněných sporů nevědí nic, anebo si svou vědu s dávnými epigenetiky nespojují. Podle toho také vypadají nejrůznější definice – některé jsou uvedeny v boxu Definice epigenetiky. Protože ne každý má čas a chuť číst objemné Dějiny biologických teorií E. Rádla, připojujeme krátké dějiny oněch sporů, které byly úporné, nikoli však žabomyší (viz Josef Lhotský: Malá historie epigenetiky).
Definice epigenetiky
(víceméně náhodně posbírané)
Epigenetika byla Waddingtonem chápána jako suma změn genové exprese, které vedou k diferenciaci v ontogenezi. Po pochopení určitých mechanizmů epigenetických procesů byla epigenetika považována za tzv. chromatinovou dědičnost, tedy že o expresi či umlčování genů rozhoduje stav chromatinového templátu. Po objevu regulačních úloh malých molekul RNA je situace ještě složitější, neboť jejich úloha se týká především posttranskripčních regulací. Dnes tedy epigenetiku můžeme chápat jako široký soubor mechanizmů, které dědičně ovlivňují genovou expresi beze změny primární genetické informace, tedy sekvence nukleotidů v DNA. Dědičnost může fungovat jen v buněčných liniích (v průběhu života jedince) nebo transgeneračně, tedy předávaná do pohlavních generací. Jde však prakticky vždy o procesy reverzibilní, tedy potenciálně vratné v řadově vyšších frekvencích, než je tomu u genetických mutací. Některé typy epigenetických změn jsou relativně velmi nestálé, potom hovoříme o vyznívající dědičnosti. Zpočátku se zdálo, že epigenetika je omezena jen na náhodné jevy, tzv. epimutace, a její význam je jen okrajový. Dnes se ukazuje, že epigenetické řízeni genové exprese je v říši eukaryotických organismů univerzální. Pouze můžeme konstatovat, že dílčí molekulární epigenetické mechanismy (např. metylace DNA) jsou u různých skupin eukaryot (jako jsou například kvasinky, prvoustí či druhoustí živočichové) odlišné.
B. Vyskot: Epigenetika. Skripta UP Olomouc 2010, s.5.
Epigenetika je v moderním slova smyslu vědní podobor genetiky, jenž studuje změny v genové expresi (a tedy obvykle i ve fenotypu), které nejsou způsobeny změnou nukleotidové sekvence DNA. Jde o výjimku z obecného pravidla, že dědičné fenotypické změny jsou způsobeny změnami v genech. Také epigenetické jevy mohou být děděny z buňky na buňku a z generace na generaci, tedy jak při mitóze, tak při meióze. Genom včetně epigenetických změn se označuje jako epigenom.
Česká Wikipedie, 7.12.2014.
Epigenetika je dosud málo probádaná cesta přenosu dědičné informace. Některé vlastnosti nemusejí být kódovány v nukleových kyselinách (DNA, RNA), a přesto se přenášejí. Právě epigenetické mechanismy mohou ovlivnit fenotyp, aniž by měnily genotyp.  Epigenetické mechanismy se uplatňují na celé řadě úrovní (před transkripcí i po transkripci, ale i před translací a po translaci). Jsou důležité v morfogenezi a v procesu diferenciace buněk. Epigenetickými mechanismy jsou například acetylace histonů či metylace DNA. V genetice člověka se epigenetika uplatňuje například při inaktivaci chromozomu X a v rámci genového imprintingu. Genový imprinting je spojen s celou řadou lidských patologií.
Wikiskripta, 7.12.2014
Epigenetika je poměrně nový obor, zabývá se změnou chování našich genů jako následek chování nás samotných. Vědci zjistili, že nedostatečná výživa těhotných žen způsobuje, že jejich potomci mají v dospělém věku více nemocí, jako je cukrovka, mrtvice a onemocnění srdce. Chování genů lze ovlivnit k horšímu i k lepšímu. Velmi hodně toho tedy můžeme ovlivnit sami tím, jak se chováme a stravujeme. Jde o to, že vystavení vnějším podmínkám spouští v těle chemické změny, některé z nich mobilizují skupinu molekul, kterým říkáme metylové skupiny. Metylové skupiny se dokážou přitulit ke spuštěným genům a přilepit se na jejich řídící úseky. Tím  jejich funkčnost na čas utlumí. Umí ale působit i opačně, výkon jiných genů zase posílit. Co má tedy větší vliv na naše zdraví? Strava, geny nebo vnější prostředí? Vše je spolu nerozlučně provázáno spletitým předivem vztahů. Nejen strava, ale nyní už i prožitek se může projevit prostřednictvím vyvolaných biochemických změn, které ve svém důsledku  určují genům, zda se mají projevit a jako moc. Epigenetické děje zapínají nebo vypínají geny nebo jejich výkon podle potřeby. Ovlivnění genů však určitou dobu trvá. K největšímu vlivu dochází v embryonálním vývoji.
Stránky Rozvoj nadání, Brno
Epigenetika studuje reverzibilní dědičné změny ve funkci genu, které nastávají bez ohledu na změny v sekvenci jaderné DNA. Epigenetiku lze také definovat jako tzv. chromatinovou dědičnost, protože je provázena strukturními i chemickými modifikacemi chromatinu především DNA a histonů. Epigenetické změny hrají klíčovou roli v normálním vývoji, stejně jako v nemoci. Epigenetické děje – zapínání, korigování výkonu či úplné vypínání genů – jsou vrcholem genetického řízení. Epigenetické změny jsou ovlivnitelné, dědičné a v mnoha případech vratné.
Stránky epigenetika.cz
„Epigenetika“ odkazuje ke kovalentním modifikacím DNA, proteinů, nebo RNA, což vede ke změnám funkce anebo regulace takových molekul, aniž by se pozměnila jejich primární sekvence. Někdy jsou epigenetické modifikace stabilní a předávají se do dalších generací, jindy jsou dynamické a mění se pod vlivem vnějšího působení. Epigenetikou je ovlivněna snad každá oblast biologie, čímž se epigenetika stává jedním z nejdůležitějších odvětví vědy.
Zymo Research
Epigenetika doslova znamená „nad“, či „na špičce“ genetiky. Vztahuje se k (vnějším [sic!]) úpravám DNA, které „zapínají“ a „vypínají geny“. Tyto změny nevedou ke změně sekvence DNA, ovlivňují však způsob, jakým buňky [sic!] „čtou“ geny.
Live Science
Epigenetika je studium chemických modifikací specifických genů a s nimi sdružených proteinů v organismu. Epigenetické modifikace mohou určovat, jak se informace obsažená v genech bude vyvolávat a používat buňkami. Termín epigenetika se dostal do oběhu v raných 40. letech 20. století, kdy ho zavedl britský embryopog C. Waddington pro popis interakcí mezi těmi geny a genovými produkty, které řídí vývoj a dávají vzniknout fenotypu (pozorovatelným projevům). Od té doby poznatky  epigenetiky způsobily revoluci v oblasti genetiky i vývojové biologie. Konkrétně, badatelé odhalili řadu možných chemických modifikací DNA, a také proteinů zvaných histony, které jsou s DNA v jádře těsně propojené. Takové změny určují kdy, nebo zda vůbec bude daný gen v buňce či organismu exprimován [vyvolán].
Encyclopaedia Britannica
Držme se – už jen ze zvědavosti, zda se nám některé druhy poznání propojí – širší definice: epigenetika je vědou o epigenezi. Epigenetika by v tomto pojetí mohla zahrnovat dosti různorodou skupinu jevů:
1. Dědivost získaných vlastností: genetická asimilace; přetrvávající, dědičné modifikace u rostlin; genomový imprinting; ovlivnění ontogeneze mateřskou péčí, ale také třeba parazitem; pomnožování buněk a velké části buněčných struktur (viz box Embryologie a evoluce). Zde si hned každý vzpomene na ten o žirafě, jak natahuje krk: kdyby někoho zajímalo, co vlastně Lamarck hlásal, relevantní kapitoly z jeho díla najde přeloženy i s komentářem na mém webu.
Embryologie a evoluce
Spojení embryologie a myšlenky přeměny druhů začalo již se samotným slovem evoluce, jehož původním významem je „odvíjení“ (např. svitku), „odhalovaní“ (velum = závoj, tj. odhalování toho, co je zahaleno). V osmnáctém století tento termín používali zastánci tzv. preformismu, aby popsali rozvíjení organismu během vývoje od vajíčka po dospělce. Preformisté se domnívali, že jde o postupné zjevování již existujících struktur (podobně jako celý květ růže je již skryt v poupěti). Opačným pólem byla představa epigeneze, jejíž zastánci naopak prohlašovali, že orgány se vyvíjejí a strukturují postupně a v každé generaci znovu. S rozvojem transcendentální formy teorie rekapitulace během prvních desetiletí devatenáctého století začal termín evoluce popisovat sekvenci událostí během embryonálního vývoje. Jenže jak rekapitulace začala odkazovat i k fylogenezi, tvrdí Richards, slovo přijalo oba významy a znamenalo jak embryologický vývoj, tak přeměnu druhů. Chápání termínu „evoluce“ jako postupných změn vedoucích ke stále se zvyšující komplexitě pak mají na svědomí především Charles Lyell a Herbert Spencer.
Sapp, J., Genesis: Velký Příběh biologie, Academia 2015, str. 78
2. Regulace genové exprese buněčnými strukturami: ekosystémem proteinů, uspořádáním chromatinu, krátkými regulačními RNA, signály.
3. Tudíž epigenetickým dějem je i obyčejná ontogeneze a diferenciace buněk.
4. Zmíněné regulace se dosahuje velmi často epimutacemi – chemickou modifikací, a tedy záměnou konstituentů nukleových kyselin a proteinů. Na rozdíl od pravých mutací jsou epimutace vratné. A na rozdíl od pravých mutací, které jsou do velké míry náhodné (ne vždy), epimutace jsou zaváděny i odstraňovány cíleně – komplikovaným ekosystémem proteinů.
5. Takové ekologické interakce jsou pak epigenetickými i na jiných úrovních popisu – mezibuněčné i meziorganismální: abychom s výčtem neskončili u celé biosféry, omezíme se na holobionta a mateřskou péči – což je svého druhu také případ holobiontního vztahu.
Holobiont
Individualita je pojem, s nímž by biologové zdánlivě neměli mít mnoho potíží: individuem či jednotlivcem je každý z nás; je jím náš pes či naše kočka; rybičky v akváriu; na větvi stromu většinou rozeznáme kosa od veverky. A přesto je otázka, co je vlastně jednotlivec, velmi záludná.
Tak například bakteriology bakterie jako jedinec vůbec nezajímá – s bakteriemi odjakživa zacházejí jako s populacemi (přestože jednu bakteriální buňku si samozřejmě dovedeme představit docela dobře). A byly to právě prokaryotní organismy, které s definicí jednotlivce zamávaly. Již krátce poté, co molekulární sekvenování začlenilo organismy s prokaryotním typem buňky do fylogenetických analýz a biologové začali vytvářet první univerzální stromy života, se totiž přišlo na to, že dlouho známé mechanismy přenosu DNA mezi bakteriemi (horizontální přenos genů) nám představu geneticky „stabilního“ jedince pěkně komplikují. Přijetí teorie sériové endosymbiózy (SET) navíc pořádně zamíchalo i s klasifikací organismů, která v průběhu dvacátého století procházela svou vlastní evolucí.
Taková situace však ve výsledku poněkud komplikovala snahy evolučních biologů, kteří se museli znovu poprat s otázkou, na co přesně tedy vlastně působí přírodní výběr. Pokud totiž jako jedince označíme soubor několika různých, navzájem více či méně provázaných genealogických linií, a to nejen uvnitř jader našich buněk v podobě jednotlivých genů, ale i uvnitř našich těl (např. konkrétní kráva na louce coby jedinec = eukaryotní genom krávy + v něm vmezeřená virová DNA + bakteriální endosymbionté a jejich vmezeřená virová DNA + protistní symbionté  a jejich bakteriální symbionté a virová DNA v obou skupinách, atd.), je nutné se přinejmenším konceptuálně zamyslet nad tím, na co a jak vlastně působí selekční tlak. Zvláště pokud jde o symbionty obligátní, bez nichž eukaryotický makroorganismus není schopen plně fungovat. Pro popis takto provázaného celku, na nějž působí přírodní výběr, byl navržen pojem holobiont; termínem hologenom se pak označuje celková genetická informace hostitele i všech jeho symbiontů (Gilbert et al., 2012; Rosenberg & Zilber-Rosenberg, 2011). Termín holobiont byl poprvé použit v roce 1992 (Mindell, 1992) pro popis systému zahrnujícího hostitelský organismus a jeho primární symbionty, v roce 2002 se však definice rozšířila na hostitele spolu se všemi jeho symbiotickými mikroorganismy včetně virů (Rohwer et al., 2002).
J. Lhotský, Úvod do studia symbiotických interakcí mikroorganismů. Nový pohled na viry a bakterie. (Praha, Academia, vyjde 2015)
Nabízí se ale ještě jedna interpretace celého fenoménu, a totiž ta, že umělé vytváření rozporů typu genetika versus epigenetika je zkrátka nesmysl – znovu a znovu totiž budeme zjišťovat, že ve skutečnosti jde o plynulou škálu, s různým zastoupením obou. Drobné podobenství ze sféry kulturní: slogan „Všechno je v knihách“ – nebo dnes „na discích“ – je v jistém smyslu pravdivý; až po krátkém zamyšlení rádi připustíme, že bez čtenáře – a jeho aktivního výběru – neznamenají tato úložiště zkušenosti vůbec nic. Na druhé straně dávno ztracené, ba dokonce často i zapomenuté knihy dodnes ovlivňují charakter naší kultury. Kde je uložena tato informace?
Vidíme tedy, že epigenetika je věda – alespoň se tak uvedla za posledních dvacet let. Ale o čem vlastně? Autorem označení je anglický vývojový biolog Conrad Waddington (1905-1975), kterého ve čtyřicátých letech znechutily trendy dobové biologie, stále více unikající do virtuálního světa genů a statistiky. Neodarwinistická syntéza byla právě na vzestupu a stále více ji zajímaly jen dva extrémy: hypotetické alely obsažené v genotypu na jedné straně, a finální, rozmnožování schopný fenotyp dospělce na straně druhé. Co se děje mezi vznikem oplozeného vajíčka (coby nositele genů, tj. konkrétních alel) a vznikem rozmnožování schopného jedince (který byl podle neodarwinistů přímým důsledkem působení těchto alel), nikoho v podstatě nezajímalo. Vývojová stádia k přenosu alel do další generace přispívají pramálo, a tak nebyla zajímavá – není divu, že vývojoví biologové z toho byli krapet roztrpčeni. Vždyť ještě padesát let předtím žila evoluční teorie teorií rekapitulace, v níž měla vývojová biologie důležité místo.
Najednou však se staly důležitějšími statistické metody, Mendelovy zákony a od nich odvozené genové interakce, Hardy-Weinberg, frekvence alel v populaci a její změny během po sobě jdoucích generací, později i složitější modely, jako jsou evolučně stabilní strategie nebo teorie her. Jak příslušní živáčkové vypadají, bylo podružné. Zde tkví asi zdroj sloganů typu „Všechno je v genech“, a později „Všechno je v DNA“. Vždyť mnozí biologové se nerozpakovali umístit do DNA i schopnost mluvit. (Abychom ale byli spravedliví, hledání jednoduché příčiny či „viníka“ není specialitou jen naší doby: vzpomeňme na zažité výroky „Má to v krvi“, či „Nemá na to buňky“.)
Geny řídí, interagují, způsobují, mutují a kdovíco ještě mají na svědomí (tedy „svědomí“, abychom byli přesní). Výsledkem je (a přeháním jen trochu), že dnešní bioinformatik, který dostane zadání, aby vytvořil kladogram druhů E. maximus, E. coli, E. scolopes a E. helioscopia, stáhne z databází příslušné sekvence a úkol splní, aniž by ho zajímalo, co se skrývá za oněmi „éčky“ (oliheň, bakterie, pryšec kolovratec, slon, schválně v pozměněném pořadí!).
Epigenetika byla u Waddingtona myšlena jako něco, co je nad genetikou (tj. mimo dosah jejího tehdejšího bádání), co je tělesnou realizací virtuálních vloh, co je interpretací, cestou od genotypu k fenotypu. Waddington také nabídl možný průběh evolučních změn nepříliš slučitelný s klasickou genetikou, tzv. genetickou asimilaci, kde mezihra mezi pasivním zápisem a činným tělem mohla být zajímavým polem výzkumu – vždyť tělo se dědí stejně jako genetický zápis. (Na generatio spontanea v té době už nikdo kromě lysenkistů nevěří, a ti to možná také jen předstírají.) Nebyl ale jaksi zájem. Teprve poslední dobou se nachází i možné vysvětlení celého úkazu modelem „genetického kondenzátoru“, který se po mnoho generací nabíjí, aby náhlým výbojem pozměnil síť regulací, které jsou zodpovědné za vzhled organismu.
Současně ve 40. letech 20. století započal i výzkum „preformistický“, který  měl ovšem na epigenetiku obrovský vliv. Už dávno se vědělo, že stejně jako samotné buňky, ani většina struktur uvnitř buněk nemůže vznikat de novo – jinými slovy musí existovat jejich předobraz, který se zmnoží dělením nebo funguje jako „krystalizační jádro, kolem kterého se poskládá nová struktura. Tracy Sonneborn začal ve zmíněné době s mikrooperacemi na nálevnících – buňky jsou to dost velké a skýtaly i přehršli snadno sledovatelných struktur. Otočil řadu brv o 180°, přidělal nálevníkovi nová „ústa“ a prováděl jim i mnohé další zlomyslnosti, aby s překvapením zjistil, že se tyto znetvořeniny předávaly potomstvu po celých 700 generací, jedno zda nepohlavních nebo zpestřených sexem. (Ani potom nedošlo k nápravě, jen byl pokus ukončen a milí epimutanti skončili asi ve výlevce.)
Operace nálevníků: preformismus, nebo epigeneze?
Nálevníci nesou na svém povrchu řadu kortikálních struktur, např. řady brv, ústa a řiť, různé sekreční útvary apod. Před dělením buňka roste, řady brv se tím prodlouží a nesou více brv, jedinečné struktury se zdvojí a odputují k pólům, načež se buňka uprostřed zaškrtí. Žádná z těchto struktur nemůže vzniknout de novo: odebereme-li nálevníkovi ústa, už si je nevytvoří a umře hlady.
Sonneborn a spolupracovníci transplantovali buňkám nadbytečné orgány: zde vlevo trepka se dvěma ústy a řitními otvory, vpravo tři řady brv, přičemž prostřední řada byla operací otočena o 180°. Buňka se nedovedla takových a podobných znetvořenin zbavit po stovky generací.
Nálevníci jsou skupinou starou snad 2 miliardy let: představa, že všechny ty drobné ústroje mají tak dlouhou nepřetržitou kontinuitu, je úžasná, ale koneckonců buňky jsou zde ještě déle. Fantastičtější je představa, že různé karamboly, které se za tu dobu udály, mohly strukturu pozměnit a – dát třeba vznik novému druhu.
Sonneborn T (1964) The differentiation of cells. PNAS 51, 975-929.
Genetika v tom roli nehrála, geny fungovaly jako předtím, jen dodaný stavební materiál byl použit netradičně. Také na jiných modelech bylo prokázáno, že jednou odstraněná struktura se víckrát nemůže objevit – nikoli kvůli mutovaným genům, nýbrž proto, že chyběl tělesný „vzor“: zničíme-li například kinetochory, buňka je už nikdy nevytvoří, i když genetickému zápisu se nestalo nic: nebude mít bičíky ani brvy a nebude schopna se mitoticky dělit. (To se stalo kdysi dávno semenným rostlinám, naštěstí však zvládly umění mitózy jinými prostředky a nevyhynuly; bičíky však nemají nikde, ani na spermiích.)
Takže epigenetika, nebo preformace? Škoda plýtvat místem disku na podobné otázky – prostě biologie.
Waddingtonovská epigenetika byla přijatelná a mohla se rozvíjet paralelně s molekulární genetikou, z metodologických důvodů a možná i vlivem „ducha doby“ se však vývoj ubíral směrem převážně k molekulární genetice a na ní postaveném neodarwinismu; aby následně vyvrcholil Dawkinsovou syntézou, jež představovala logicky dotaženou verzi tohoto způsobu myšlení. Tělesná stránka živého byla zanedbána, vždyť je „odvozena z DNA“. Ještě jinak: tělesná schránka (fenotyp) byla zajímavá, jen pokud sloužila rozmnožování, přenosu genů do další generace. Ontogeneze, cesta k fenotypu (epigeneze!), nebyla nutnou součástí této teorie.
Když si přečteme některé dobové dokumenty, k duchu doby možná přispěli i lysenkisté – bylo nutné se distancovat od jejich demagogie a s tím se podvědomě odsunula i některá zajímavá témata. Další příčinou zanedbávání epigenetiky – ale to patří už do filosofie vědy – může být vzájemná podmíněnost světonázoru badatelů a dostupných technik. Neodarwinistická syntéza znamenala genocentrismus a usměrňovala jak zájem badatelů o tuto oblast, tak vývoj přístrojů a metod – např. levných sekvenačních technologií. Zpětně: když už tady ty metody a přístroje jsou, byla by škoda nevyčerpat jejich možnosti, už jen proto, že to vše hodně stálo a výcvik vědce také chvíli trvá. Tento obrovský pokrok však nakonec vedl mj. i k velmi jemným technikám značení (vzpomeňme jen GFP a „zeleného králíka“) a vynutil si novou generaci zobrazovacích technik: konfokální, elektronové a jiné mikroskopy, propojené s obrovskou kapacitou ukládání a zpracování dat – a díky tomu se vracíme od lineárních posloupností genů k dynamickým strukturám. Zajisté vznikne řada disertací na téma této vzájemné podmíněnosti: nerozvíjela se epigenetika (i) proto, že se pozornost soustředila na molekulární genetiku; anebo (ii) proto, že neexistovaly techniky ke studiu na tomto poli; či dokonce (iii) protože to všechno čekalo na „metatechniku“ v podobě digitální revoluce?
Když v 90. letech začala být epigenetika opět zmiňována, objevovalo se podezření, že někdo chce křísit ducha pavědy, zejména té lysenkovské, která ještě byla v neblahé paměti. Až poté, co v nultých letech nového tisíciletí vyšly světově uznávané učebnice s epigenetikou v názvu, byla vzata na milost – i tak se však o ní mluví jen v souvislosti s dočasnými modifikacemi genetického zápisu či jeho bezprostředního okolí (chromatinu).
Jenže „bezprostředním okolím“ zápisu je často celek organismu či dokonce biosféra a klást umělé hranice nemá cenu. Pojmeme-li to však zase takto, letíme do opačného extrému a na genetiku zbude vlastně jen klasická a populační genetika, bioinformatika a některé další virtuální nauky, a pak cosi, co bychom mohli nazvat „technickou chemií“ nukleových kyselin: jak sekvenovat, rekombinovat, hledat anebo připravovat mutanty, plasmidy, GMO apod.
Domyšleno do důsledků, při této perspektivě se genetice vymykají například i epistatické interakce, genová vazba, crossing over apod.: sice jsme si zvykli používat sousloví „geny řídí“, ale co by si počaly bez negenetických (tedy epigenetických!) zařízení buňky. Vždyť gen je koneckonců jen informace, tedy jedna z forem „nehmotné síly“, ve kterou prý věří vitalisté. Tato informace bývá implementována například do DNA, a DNA, to už je přece tělo! Všechno je epigenetika!
Zůstaňme na chvíli v této extrémní, dlouhodobě zajisté neudržitelné pozici, třeba odsud zahlédneme něco nového! Vybízím, abychom na chvíli upozadili slogany typu „Geny staví organismus“, „Jsme tací, jaké máme geny“, „Tělo není nic než prostředek pro přenos genů do další generace“, „Život, tak jak ho známe, je založený na informacích uložených v nukleových kyselinách“, apod. Nepopírám heuristickou hodnotu podobných zobecnění, k epigenetice nás však nedovedou. Geny nic dělat nemohou bez obsluhujícího „wetwaru“, a o ten v epigenetice jde. Zkusme touto optikou nahlédnout dokonce i tak pod kůži zažraná schémata, jako je regulace lac-operonu u bakterií, nebo přepínání lytické a lysogenní fáze bakteriofága. V kontextu našeho zkoumání budeme tvrdit, že jde o děje epigenetické, a s tímto poznáním pak snáze nahlédneme roli třeba metylace DNA, derivatizaci chromatinu, nebo nejrůznějších morfogenů.
Regulace genů
Bakteriální virus – bakteriofág poté, co infikoval bakterii, má dvojí volbu. Může zůstat v infekční – lytické fázi, kdy je vše orientováno na rychlé množení nových infekčních částic, což vede nakonec k záhubě a rozpadu bakteriální buňky a rozptýlení částic. Druhá možnost je nemnožit se a vložit svou DNA do bakteriálního chromozómu. Tato tzv. lyzogenní fáze může trvat po řadu generací, bakterii nijak neškodí, ba naopak ji chrání před infekcí podobnými fágy, protože produkuje faktory zajišťující buňce imunitu. Do lytické fáze se opět může překlopit buď náhodou, anebo poté, co se bakterie octla v nesnázích (opouští potápějící se loď). Schéma uspořádání fágového genomu je na obrázku: fágový genom má společnou regulační oblast, na kterou nasedá RNA polymeráza a protein represor, který obsazuje vždy dvě ze tří regulačních prvků oblasti. Tím zablokuje čtení genů pro jednu nebo druhou fázi. Sám represor se syntetizuje z „lyzogenní“ poloviny genomu a má tendenci blokovat půlku lytickou; při změně podmínek však naopak zablokuje imunitní reakce a dovolí, aby se rozjela fáze lytická.
Na podobném principu je založena regulace souboru genů – operonů – u bakterií. Proteiny umožňující příjem a zpracování cukru laktózy syntetizuje buňka jen v situaci, kdy je v médiu laktóza přítomna, a současně není přítomna „chutnější“ glukóza (vlevo 0 – transkripce operonu probíhá, 0 – neprobíhá).
Vpravo: Transkripce probíhá od šipky „Lac“, pokud nestojí v cestě dva proteiny navázané na DNA. Jeden se váže na DNA, je-li přítomna glukóza, a „pustí“ se jen v její nepřítomnosti, druhý se naopak uvolní pouze v přítomnosti laktózy. (Ilustrace: Fatima Cvrčková.)
Je snad tedy – viděno navrženou perspektivou – epigenetikou celý zbytek biologických nauk? Jistěže ne. Začněme oklikou. Několik měsíců jsem chodil kolem katedry, která měla na dveřích napsáno „Life is a chemical reaction“ – tedy, při troše zlomyslnosti „Život je jakási chemická reakce“, anebo dokonce nic než chemická reakce? Kteráže to přesně je? O nic lepší není zoufalá definice, se kterou se vydává NASA hledat život ve vesmíru: „Život je samopodpůrný chemický systém schopný darwinovské evoluce.“ 3)Znovu a znovu si potřebujeme dokazovat, že syntéza organických molekul není žádná záhada, a pak už to bude jen reagovat, krystalizovat apod. (nejnovější příklad viz Respekt 5/2015).
Zamyslíme-li se nad tím, vracíme se s podobnými definicemi do 19. století, které neznalo pojem informace nebo kód, zato chemie už vzkvétala. Těžko by se taková tvrzení dnes obhajovala, vyvstala by ihned spousta nejasností. Jako klišé ne nepodobné těm na předvolebních billboardech se však hodí a nikomu nestojí za komentář. V čem je problém? Chemie a biochemie při svém zkoumání vychází přece z počátečních a okrajových podmínek, zkoumání reakcí, jejich energetiky i katalýzy jsou založeny na tom, že v čase nedochází ke změnám parametrů – tedy evoluci ani ontogenezi, nepřetržitý sled generací, nevyžadují. Z epigenetiky vynecháme tedy biochemii a biofyziku, fyziologii, biomechaniku a podobné „synchronní“ nauky. Vynecháme také ustálený dynamický stav (steady state), zpětněvazebné systémy modelovatelné kybernetikou. Soustředíme se na změny v čase, způsobené vnitřními a také vnějšími podmínkami – epigenetika jako nauka o epigenezi, povstávání řádu – nikoli však z chaosu, ale z předchozího řádu. Ano: počáteční podmínky prostě z principu zařídit nelze, život nezačíná, ale rodí se – z jiného života, který už zde byl. A ty okrajové zajišťujeme jen s velkým úsilím – to je doména biologů.
Ještě jedna nutná poznámka: tak jako se všechny stránky života nevejdou do biologie (proto potíže s definicí života), ne všechny stránky epigeneze se dají uchopit a studovat epigenetikou, mnohé z toho přesahuje do filosofie, historie, sémiotiky, kulturologie a podobných oblastí poznání. Několik takových přesahů bude také zmíněno – a proto je součástí tohoto korpusu i článek Elišky Luhanové Jak se dělá potomek.
A ještě k definici: Box Definice epigenetiky (výše) jich uvádí několik – pro jedny je epigenetika podoborem (sic!) genetiky, pro jiné je záležitostí embryogeneze, pro další se do ní vejde i dědičnost získaných vlastností. Moje vymezení je ještě jiné, jde o krátkodobé nebo trvalé struktury a vztahy, které se nějak podílejí na regulaci exprese genů a výstavby těla.
Jako editor tohoto tématu jsem si mohl vybrat ze tří možností:
1. Stačilo pouze přiložit prst na „tep doby“. Mohl jsem vyžádat a shromáždit příspěvky věnované bezprostřednímu okolí DNA, tj. genetického zápisu. Jde zejména o pět okruhů – není třeba zdůrazňovat, že se navzájem prolínají:
(i) Derivatizace DNA, tj. přidávání a odstraňování „diakritických znamének“ v podobě metylace, hydroxymetylace, glykozylace apod. Na takto ošetřenou DNA hledí tělo jinak než na „čistou“. Na obrázku níže se na DNA váže jeden systém regulátorů, je-li však DNA modifikována „diakritikou („Č“), vážou se tam regulátory jiné. Regulátory pak určí, zda a jak se bude přiléhající úsek transkribovat, což se nakonec projeví pokaždé jinak na chování buňky.
Fascinující téma, které se obírá dvěma skupinami otázek. Jednou z nich je, „Co se stane, když…?“, tj. jaký vliv tyto operace na DNA mají na další chování buněk, organismů či konsorcií organismů, popř. i jejich potomstva. Druhá otázka samozřejmě je „Kdo za to může?“ a dostáváme se do kolotoče enzymů a struktur a sítě informačních drah (viz Aleš Kovařík: Metylace cytosinu jako přidaná hodnota DNA, Vesmír 2/2015).
(ii) Struktura a derivatizace chromatinu, tj. zejména úžasné pole dynamiky nukleozomů a jejich proteinové složky – histonů. Jako v prvním případě jde o mnohočetnou derivatizaci – epimutace – těchto proteinů a její změny, a pochopitelně vliv této dynamiky na strukturu DNA. Opět se problematika dá srovnat kolem dvou otázek zmíněných výše. A když mluvíme o epimutacích, proč se zastavovat u histonů – v ostatních rodinách proteinů je to také tak: zejména u proteinů složitých regulačních sítí od receptorů až po jaderné proteiny včetně oněch histonů. A z druhé strany k receptorům přiléhají neskutečné barokní kudrlinky mnohočetně upravovaných a přestavovaných proteinů mezibuněčné hmoty (viz Vít Latzel: Epigenetická dědičnost v ekologii a evoluci rostlin, Vesmír 2/2015, dále také Vojtěch Čermák, Šárka Motylová:  Džungle epigenetických modifikací u rostlin a Jana Švorcová, Anton Markoš: Epimutace proteinů).
(iii) Výzkum nekódující RNA, tj. oné velké skupiny ribonukleových kyselin, které, jak se stále víc ukazuje, mluví snad do všech známých procesů na úrovni genové exprese. Dávné jsou doby, kdy jsme si vystačili jen s pouhými třemi třídami RNA, tak jak jsou vyjmenovány v učebnicích.  A opět se ptáme jaké RNA, co dělají, a co se pak stane (viz Petr Svoboda, Radek Jankele: Malé RNA: Mocní trpaslíci).
(iv) Čtvrtou skupinou je výzkum struktury samotného jádra, tj. jak je chromatin v různých typech buněk uspořádán, jaké struktury a jaká předchozí historie má na toto uspořádání vliv. S tím se pojí i otázka, čím se diferencované buňky liší od zárodečných, embryonálních a kmenových, a jak jejich strukturu „rozvolnit“, aby se do těchto stádií dokázaly vrátit. A vrátí-li se, zda je to pro organismus přínosné, nebo zhoubné (viz Magdaléna Krulová: Čeká nás století kmenových buněk?).
(v) Pátou skupinou je „molekulární ekologie“: ovlivňování struktury chromatinu vnějšími faktory, ať už jde o (a) běžné diferenciační pochody, anebo (b) záškodníka – parazita, který si svého hostitele upravuje k obrazu svému, (c) o péči matky anebo (d) o jemnou mezihru soustátí holobionta. Patří sem i kultura a jazyk?
Zde se nepříliš dařilo obsáhnout všechna tato témata. Ranou embryogenezi pojednává Vladimír Krylov (Deterimniace nebo regulace, aneb Jak vytvořit tělo, Vesmír 2/2015); Petr Bogusch zase ukazuje, Jak potrava ovlivňuje vzhled hmyzu. Jaroslav  Petr přináší jeden příklad, jak bakterie ovlivňují genovou expresi člověka: Střevní bakterie řídí aktivitu lidských genů.
(vi) Poslední skupinou je dědivost nabytých zkušeností – zejména mezigeneračně, viz Vít Latzel, Epigenetická dědičnost v ekologii a evoluci rostlin (Vesmír 2/2015) a Vojtěch Čermák, Šárka Motylová: Džungle epigenetických modifikací u rostlin (+ box Operace nálevníků) a její možná role v evoluci (box Embryologie a evoluce).
2. Druhým okruhem otázek jsou výstupy do praxe, tedy biomedicínský výzkum a jeho aplikace. Možnost potlačit nejrůznější nádory; opravit vrozené poruchy; přenastavit fungování holobionta; léčba s pomocí kmenových buněk; „konstrukce“ nových odrůd plodin a zvířat, a mnoho dalších. Zde přiznávám své selhání: Tento okruh otázek není v souboru předkládaných prací pokryt skoro vůbec – nemám kontakty do medicínských kruhů a pro krátkost termínů se mi je nepodařilo navázat. Předkládaná množina článků však není uzavřená a zatím ani časově omezená: apeluji na možné autory, aby své poznání co nedříve zviditelnili pro nás, zvídavé laiky.
3. Třetí a poslední možností bylo pojmout celé téma zeširoka a témata vyjmenovaná v první skupině vložit i do souvislostí historických a kulturních. Tento přístup jsem nakonec zvolil – většinu článků z první skupiny bychom bez násilí mohli přesunout i sem. Mezery odhalí čtenář záhy: ne na všechno jsem si vzpomněl, ne na všechno jsem objevil autory, a pokud ano, ne všichni měli zrovna čas a chuť. Jak ale bylo zmíněno: nejde o ukončený sborník (pardon: kolektivní monografii), ale o vhled jak do nových směrů biologie, tak do myšlení biologů: oba vhledy mohou s pomocí dalších a dalších příspěvků doznat změn.
Na závěr úsměvná historka, která by se snad dala nazvat meta-epigenetickou. Součástí tohoto souboru měl být i článek o epigenetických pochodech v mozku (změny chromatinu v mozkových buňkách vlivem vnějších faktorů). Autor na poslední chvíli odmítl: chystá rozsáhlý soubor psychologických testů, a kdyby si pokusné osoby přečetly jeho článek ve Vesmíru, byly by ovlivněny a odpovídaly by jinak. Epigenetické ovlivňování mozku psaným slovem!
Jak dělení nulou akcelerovalo vývoj přírodovědy. Jak se filosofické vakuum proměnilo ve vakuum fyzikální. A proč už nemusíme mít hrůzu z prázdnoty.
Pokud se rozpomeneme na školní hodiny matematiky, pak tanečky kolem nuly v nich dozajista nebudou chybět; mně třeba okamžitě tanou mantry jednoho z mých učitelů. Při násobení nulou říkával: „Už praotec Čech věděl, že nula od nuly pojde!“ A pokud se někomu z nás v řešení rovnice podařilo vpašovat nulu do jmenovatele, konstatoval s chmurným zadostiučiněním: „Když Stvořitel uvedl Adama do matematického ráje, řekl mu: ´Smíš dělit čím chceš, jenom nulou ne! Ty, hochu, do ráje matematiků rozhodně nepřijdeš…´“
Na téma nula (hezky česky nicka), nic, prázdnota (tedy nic v prostoru) dokonce vycházejí celé knihy; z kategorie popularizačních u nás kupříkladu Nula Charlese Seifeho či Teorie ničeho Johna D. Barrowa.
Vzhledem k následujícímu textu zde nutno připomenout jen dvě věci: 1. Nuly jsou (přinejmenším) dvě: nula ryzí, přesná, kvůli fyzikálním asociacím nechci říkat absolutní (třeba 2 – 2), jejímž opakem, přísně vzato, je všechno, a nula asymptotická, limitní (1 – 0,9999… nebo 1 : ∞), jejímž opakem je nekonečno. První je užitečný matematický konstrukt, druhá popisuje některé významné fyzikální reálie (termodynamická, tzv. absolutní teplotní nula; vakuum; bodové objekty a zdroje, třeba černé díry). 2. Jak vidno výše, nula úzce souvisí s nekonečnem, jsou to dvě strany téže mince. 1 : 0 = ∞ a 1 : ∞ = 0 (ale – jak jinak u nuly – zkoušky násobením neplatí). Jinak řečeno, kde občas bývá ve fyzice něčeho nula (třeba objemu v černé díře), tam je něčeho jiného nekonečno (třeba hustoty hmoty tamtéž).
S rozvojem přírodních věd v 17. století stále častěji vyvstávala potřeba počítat s nekonečně malými přírůstky funkce. Například Galileo, pokud chtěl při studiu volného pádu zjišťovat okamžitou rychlost, rozkládal čas na dílky. Čím přesněji ji chtěl změřit, tím menší musely být časové intervaly, přičemž ideální by byly nekonečně malé. Prakticky to dělal tak, že drážku na proměnlivě naklonitelné rovině, po které spouštěl kouli, opatřil osmi strunami laděnými například do oktávy či do nápěvu jednoduché písničky. Časomírou mezi tóny mu pak nebyl jen tepot srdce, ale i smysl pro rytmus zděděný po otci –  skladateli a učiteli hudby.
Geometricky šlo tyto nepatrné přírůstky hodnot proměnných znázornit tečnou ke křivce funkce v daném bodě.
Opačným problémem pak bylo vypočítat plochu, která je (v pravoúhlých souřadnicích) ohraničena jednou horizontální a dvěma vertikálními přímkami a křivkou vyjádřitelnou pomocí funkce. To je problém na první pohled ryze geometrický, ovšem skutečně jen na první pohled; má totiž obrovský fyzikální dosah – lze tak vypočítávat součiny proměnných veličin v určitém intervalu jedné z nich, tehdy hlavně dráhu uraženou proměnnou rychlostí (volný pád, oběhy planet), popřípadě snad ještě práci vykonanou rozpínajícím se plynem, abychom zůstali u problémů té doby.
Dosud se to nejčastěji dělalo tak, že se plocha pod křivkou funkce rozdělila na úzké nudle považované za obdélníky, a jejich plochy se sečetly. I tady bylo zřejmé, že čím užší proužek, tím přesnější výsledek. Takováto hnidopišská trigonometrie byla pracná, otravná a nedávala obecné ani kdovíjak přesné výsledky; to má být matematika?
Badatelé se snažili najít řešení pomocí funkcí (dnes bychom řekli prostředky matematické analýzy), někteří se dostali na správnou cestu, někteří z některých po ní téměř, téměř dorazili k cíli, ale ten rubikonský „malý krůček pro člověka, ale velký skok pro lidstvo“ neudělali. Obecnou metodu určování tečen a ploch včetně jejich vzájemné souvislosti (jeden proces je opakem druhého) mohl odhalit jen člověk, který dokonale ovládal moderní geometrii i algebru, který se nebál a – který byl geniální. Našli se dva – Isaac Newton a Gottfried Wilhelm Leibniz.
Roku 1665 byla kolej v Cambridgi na půldruhého roku uzavřena kvůli morové epidemii. Čerstvý bakalář svobodných umění Isaac Newton se uchýlil do rodného domu na venkově a tam v klidu přemýšlel o svých záležitostech – o pohybu těles a o jejich přitažlivosti. Přitom neustále narážel na problémy okamžitých změn rychlostí nebo třeba ploch průvodičů planet při oběhu kolem Slunce podle 2. Keplerova zákona. Aby tyto proměnné veličiny nemusel do omrzení porcovat a potom je zase dávat dohromady, nýbrž regulérně s nimi počítat, nezbylo mu než vymyslet pro to nějaký obecně platný algoritmus (po našem – analytické řešení).
Aniž bychom se tu pouštěli do podrobností (blíže viz např. Nula Charlese Seifeho, str. 132), Newton počítal s nekonečně malými (prakticky nulovými) přírůstky proměnných, což by nevadilo, ale on těmi přírůstky (v podstatě asymptotickými nulami) na jedné straně dělil (neboť nebyly dost nulové), na straně druhé zanedbával jejich druhé a vyšší mocniny (neboť byly dost nulové)! A tady se projevily nejen Newtonův talent, nejen znalosti, ale především intuice – jeho metoda derivování (tím pádem i integrování coby opaku), jakkoli spočívala na zakázaných matematických operacích, fungovala.
Fyzikové se ocitli na vážkách: mají nové počty zatratit kvůli špatnému postupu během jejich vytváření, nebo se nechat koupit správným výsledkem? Tím spíš, že většinu pochodů v přírodě popisují právě diferenciální, nikoli obyčejné rovnice. Můžete třikrát hádat, jak se rozhodli – ano, vzali je za své, i když v tomto případě spíš jako víru než vědu. Ale zareagovali jako praví vědci: hned si začali lámat hlavu, jak nedostatky metody fluxí a kvadratur (jak ji Newton nazýval) odstranit.
První krok očištění od nul (a nekonečen) učinil v roce 1696 autor první učebnice nového počtu Guillaume de l´Hospital svým pravidlem (považte, velevýznamný výsledek je publikován v učebnici!), druhý pak v roce 1754 Jean Le Rond d´Alembert vynálezem pojmu limita funkce. Ale to už je zase jiný příběh. V každém případě zde dokonale pasuje myšlenka jednoho z proroků matematiky 20. století Felixe Kleina: „Bez pomoci matematiky nemohou přírodovědci proniknout do tajemství vesmíru, ale bez otázek, které přírodovědci matematice kladou, by zůstala stát.“ Jakkoli ji autor vztahoval k problémům moderní fyziky, tedy kvantové teorie a teorie relativity, platí univerzálně.
Z Newtonovy korespondence je dokázáno, že novou matematiku znal od listopadu 1665 a běžně ji pak používal v přednáškách. Její publikování však v tu dobu nepokládal za důležité.
V roce 1673 na delší dobu navštívil Londýn významný německý matematik a filosof Gottfried Wilhelm Leibniz. S Newtonem se nejspíš osobně nesetkal, je ale skoro jisté, že se jako špičkový badatel v branži seznámil s jeho novou početní metodou.
Zhruba v téže době pak začíná ve svých poznámkách používat diferenciální počet a o něco později i počet součtový (pojem integrální a integrál Leibniz zavedl na návrh švýcarského matematika Johanna Bernoulliho až roku 1690). První druh kalkulu publikoval Leibniz roku 1684, druhý o dva roky později. V žádném z nich nebyla o Newtonovi zmínka.
Teprve takto podnícen, zařadil Newton přehled svých fluxí a kvadratur (včetně citace Leibnize) do prvního vydání legendárních Matematických základů přírodovědy (tzv. Principií, 1687). Úplný výklad vydal roku 1693.
O prvenství objevu či vynálezu zpravidla nerozhoduje datum jeho objevu, které se hůře prokazuje, nýbrž datum zveřejnění. Zde však byl Newtonův odstup let mezi objevem a publikováním nevývratně doložen…
Mezi oběma učenci se rozpoutala verbální řež o prioritu, která pravděpodobně nemá v dějinách vědy obdoby.
„Fluxe jsou jen špatně maskovaným opisem mého vlastního díla,“ napsal roku 1704 Leibniz v posudku na jednu Newtonovu publikaci.
„A tak Leibniz metodu, které si žádal, o kterou prosil, kterou přijal a kterou s obtížemi pochopil, nakonec i objevil…,“ kontroval sarkasticky Newton.
Dopadlo to tak, že Leibniz, dodrážděný až k nebetyčné naivitě, se roku 1711 obrátil přímo na Královskou společnost v Londýně s žádostí o rozsouzení. Společnost ustavila speciální vyšetřovací komisi, která po dvou letech dala za pravdu Newtonovi a z plagiátorství obvinila Leibnize.
Mělo to jedinou chybičku: prezidentem Společnosti byl tehdy Newton a – jak se po letech zjistilo – byl i autorem ne-li zprávy samé, tedy určitě alespoň komentáře k ní.
Tři roky nato Leibniz umírá. Ještě po jeho smrti prý Newton vyjádřil velké zadostiučinění z toho, že se mu podařilo „zlomit Leibnizovi srdce“.
Samotná matematická obec se zprvu přikláněla k prvenství Němce, ale postupně uznala prioritu Britovu.
Dnes převládá názor, že oba géniové na to přišli nezávisle na sobě; Newton dřív, Leibniz pak v úplnější a především srozumitelnější formě včetně návrhu dodnes platných označení derivace a integrálu. V tomto ohledu celá záležitost připomíná Němcové pohádku Moudrý zlatník: Čí je panna – toho, kdo ji vyřezal, kdo ji ošatil, nebo kdo jí dal řeč?
První velký boom v západním abstraktním myšlení nastal před zhruba 2500 lety. Není tedy divu, že bystří Starořekové začali přemýšlet i o prázdnotě. První podle všeho Pythagoras. Jak známo, on i jeho stoupenci věřili, že všechno lze vyjádřit čísly, a to čísly přirozenými, jiná neuznávali (traduje se, jeden z členů tajného bratrstva pythagorejců, jistý Hippasus, byl svými souvěrci svržen z lodi a utopen – podle jiné verze zaživa zazděn – za to, že veřejnosti prozradil existenci iracionálních čísel). Takže ano, „prázdno existuje… Je to prázdno, které drží věci v odloučení jako nějaký druh separace a oddálenosti věcí. Totéž je především a nejvýše pravdivé pro čísla, neboť prázdno je činí oddělenými“.
O něco později Leukippos a pokračovatelé soudili, že všechna hmota je složena z nepatrných částic, které jsou věčné, nedělitelné, neměnné. Tyto atomy (atomos je řecky „nemající části“) se pohybují prázdným prostorem nutným k tomu, aby mohly svým pohybem umožňovat běh světa. Prázdnotu, kterou pythagorejci potřebovali pro oddělení čísel, atomisté vyžadovali k oddělování atomů.
Zhruba ve stejné době Empedoklés během svých výzkumů lidského dýchání a povahy vzduchu jako první hlouběji reflektoval chování koštýře: je-li koštýř nahoře ucpaný prstem ponořen, víno do něj nevteče, avšak sotva horní ústí uvolníme, víno koštýř ihned naplní. Když pak koštýř vyndáme nahoře ucpaný prstem, víno v něm zůstává, ale vyteče, jakmile prst (nejlépe nad číší) oddálíme. Závěr, že příroda nechce vytvářet prázdno, je nabíledni.
Empedoklův současník Anaxagoras měl zřejmě rovněž kladný vztah k vínu a pokusy s koštýřem rozšířil o stlačování vzduchu uvnitř vypitých vinných měchů, čímž ukázal, že vzduch při stlačení klade odpor. Z toho vyvodil, že vzduch není totéž co prázdno a že pro existenci prázdného prostoru neexistují žádné důkazy.
Rozhodující vliv na další vývoj vztahu k prázdnotě však měl nejvýznamnější antický učenec Aristoteles. Podle jeho představ byl svět soustavou konečného počtu soustředných otáčivých sfér, od vnitřní, měsíční, přes sféry planet, Slunce, hvězd. Za nimi pak není nic, jen konec světa. Země v samém středu světa trůní nehybně, jí nejbližší sféra tedy musí být rozhýbána vnější sousedkou atd. Jenže kdo roztáčí poslední sféru, tu nejvzdálenější? Přece prvotní hybatel! Bůh.
Aristotelův obraz světa tedy přímo předpokládal existenci Boha. To byl důvod, proč křesťanství Aristotela nadšeně přijalo, jakož i urputně hájilo. Včetně jeho nechuti k prázdnotě. Jinak řečeno, jakékoli pochybnosti byť o detailu Aristotelova učení (neexistenci vakua) se rovnaly pochybnostem o samotné existenci Boží.
Došlo to tak daleko, že někteří středověcí teologové označili prázdnotu za samo zlo a zlo chápali rovnou jako prázdnotu.
Tajemství koštýře šlo na více než dvě tisíciletí k ledu.
Poučku, že příroda má hrůzu z prázdnoty (horror vacui) a kdo tomu nevěří, je kacíř, jako první naboural – kacíř. Nerovný střet Galilea s církví o heliocentrismus, jak známo, skončil Mistrovým pokáním a domácím vězením, v němž musel trávit posledních devět let života. Navzdory těmto strastem však florentskému géniovi nemohly ujít problémy, se kterými se potýkali místní studnaři – voda se nedala nasát výš než nějakých deset metrů.
„Když jsem si tohoto jevu povšiml poprvé, myslel jsem si, že stroj je v nepořádku, avšak pumpař, kterého jsem žádal o opravu, mi řekl, že chyba není v pumpě, ale ve vodě, která poklesla příliš nízko, než aby mohla být zvednuta do takové výše; připojil, že není možné pumpou ani žádným jiným strojem pracujícím na podobném principu zvednout vodu ani o vlásek nad osmnáct kubitů; ať je pumpa velká nebo malá, taková je konečná hranice zvedání.“
Nutkání vyprazdňovaných prostorů nasávat do sebe věci se zdála podporovat tezi o horror vacui, Galileovi to ale nestačilo. „Proč má příroda strach z prázdnoty zrovna a jenom do deseti metrů, a výš už ne?“ vrtalo mu hlavou.
Záhadu vyřešil během roku 1643 jeden z Galileových žáků a jeho poslední tajemník Evangelista Torricelli (Galileo zemřel počátkem roku 1642).
Torricelli si uvědomil, že atmosféra Země má hmotnost a tlačí na zemský povrch. Tušil, že to je pravou příčinou, proč se vzduch snaží zaplnit každé vytvářené vakuum… Jenže, pokračovat ve výzkumu s vodou bylo trudné – laborujte s výškou deset metrů! Při použití kapaliny hustší než voda by operační výška byla úměrně menší. Vůbec nejhustší kapalinou je rtuť. A co víc, Torricelli to vymyslel tak, že ke zvedání rtuťového sloupce nepotřeboval pumpu!
Přichystal si necelý metr dlouhou skleněnou trubici na jednom konci zatavenou, na druhém otevřenou. Naplnil trubici rtutí až po okraj, zakryl otevřený konec prstem, pak trubici převrátil a kolmo ponořil otevřeným koncem pod hladinou rtuti v misce. Jakmile prst uvolnil, hladina rtuti v trubici poklesla. Ustálila se okolo očekávaných 76 cm nad hladinou v misce, bez ohledu na šířku trubice. Torricelli tak jako první proměnil spekulativní vakuum filosofů v reálné vakuum fyzikální. 11. června 1644 v dopise příteli píše: „Mnoho lidí tvrdilo, že není možné vytvořit vakuum; jiní mysleli, že to možné být musí, ale jen s obtížemi a po překonání jistého přirozeného odporu. Nevím, zda někoho napadlo, že to lze udělat snadno a žádný přirozený odpor se překonat nemusí… Žijeme na dně oceánu tvořeného prvkem vzduchu; tento vzduch bezpochyby něco váží… Na povrchu země je fakticky vzduch čtyřistakrát lehčí než voda… Že váhu vzduchu určil Galileo, je pravda pro výšky obvykle obývané lidmi a živočichy, ale nikoli pro dostatečně vysoké horské štíty; tam je vzduch mimořádně čistý a mnohem lehčí než jedna čtyřsetina váhy vody.“
Další cesta se přímo nabízela, proč se po ní Torricelli nevydal? Inu, coby Galileův nástupce na postu dvorního matematika toskánského velkovévody měl mnoho vědeckých zájmů (mimo jiné patřil mezi ty, kdož se přiblížili k diferenciálnímu počtu) i společenských povinností. Jistě si také pamatoval problémy svého učitele, stejně jako věděl o upálení Giordana Bruna za (zčásti i přírodovědecké) kacířství. Navíc už v roce 1647 v pouhých devětatřiceti zemřel na tyfus.
V roce 1646 se o vakuum a atmosférický tlak začal zajímat kromobyčejně talentovaný mladík Blaise Pascal. Mimo jiné chtěl potvrdit Torricelliho domněnku, že vzduch je ve velké výšce řidší. Požádal tedy svého venkovského švagra Florina Périera, aby srovnal hladiny rtuti v Torricelliho trubici na úpatí a na vrcholu místní hory. Stalo se koncem léta 1648 za přítomnosti důvěryhodných svědků.
Experimentátoři připravili dvě stejné trubice a změřili v nich výšku rtuti v zahradě kláštera v Clermontu. Jednu tam ponechali, druhou vynesli na horu Mount Puy de Dôme vysoké 1465 m n.m. Hladina rtuti mezi klášterem a vrcholkem poklesla o 8,25 cm.
Řídnutí vzduchu s výškou vedlo Pascala k úvahám, co je nad atmosférou? Obklopuje Zemi vakuum, nebo tam „něco“ je? Ale to už se dostáváme k problematice světového éteru, kosmického vakua, termodynamické teplotní nuly, kvantové teorie… což není tématem tohoto textu. Zde se omezme na mnohoslibnou myšlenku britského astrofyzika Martina Reese: „Fyzikové chápou vakuum jako svět, který v sobě v latentní podobě obsahuje veškeré částice a síly. Je to mnohem bohatší substance než prázdnota filosofů.“
Poslechněte si také: Hledání vesmírného nic
Čtěte také: úryvek z knihy Charlese Seife Život bez nuly
Za nulou a prázdnotou se nyní zatoulejme i do mělkých vod psychologie; do vnitřních světů lidí.
Vnitřní prázdnota není realita (jakou je třeba prázdný žaludek), je to pocit. Rozhodně nejde o žádnou chiméru, stačí nahlédnout do ordinací psychologů či internetových poraden, do odborné literatury, koneckonců i do beletrie (a nemusí to být hned kalibr typu Oblomova nebo třeba Klubu rváčů). Zkusme se tedy společně zamyslet nad některými aspekty vnitřní prázdnoty.
Vzpomínka první: Úzkokolejka napříč Českou Kanadou. Se mnou v kupé prarodiče s asi osmiletým vnoučkem. Chlapec se po několika minutách začal nudit. Vytáhl mobil a nikterak náruživě, spíše z dlouhé chvíle, si na něm celou cestu hrál, zhruba hodinu, oči zvedl (neochotně a ne nadlouho) jen v okamžicích, kdy ho prarodiče důtklivě upozorňovali na konkrétní detaily v krajině: srnky popásající se v trávě, labutě na rybníku, pestře rozkvetlá stráňka, koně dovádějící na louce…
Vzpomínka druhá: Mladým kolegům během oběda nadšeně líčím krásy víkendového bivaku na skále. Kluci poslouchají, ani nedutají, až jsem pyšný, jak jsem je zaujal. „A cos tam dělal?“ chtějí vědět, když jsem skončil. Udiveně opakuji: „Jak jsem říkal, kochal jsem se. Hvězdné nebe nade mnou a mravní zákon ve mně, vnitřní klid, odpoutané myšlenky, úplně jsem cítil, jak se poskvrny pouštějí mojí duše a cedí se z těla ven! A to probouzení lesa po ránu…“ V nastavším tichu se jeden (s náznakem despektu) zeptá: „A to ti fakt stačilo?“
Historie nuly patří k prastarým příběhům. Zatímco pro nás je dnes nula něčím přirozeným, v dávné minulosti ji lidé vnímali jako cosi cizího a obávaného. Pro některé kultury byla tak odpudivá, že se raději rozhodly žít bez ní. O strachu z nuly a jejím zrození píše Charles Seife v knize Nula. Životopis jedné nebezpečné myšlenky. Přinášíme vám ukázku.
Základní vlastnost nuly spočívá v tom, že ji v běžném životě užívat nepotřebujeme. Nikdo si přece nechodí nakoupit nulu ryb. Nula je svým způsobem „nejzjemnělejší“ ze všech základních číslovek a její užití si vynutily až potřeby kultivovaného způsobu myšlení. Alfred North Whitehead
Pro moderního člověka je obtížné si představit život bez nuly – asi tak, jako kdybychom se měli obejít bez sedmičky či čísla 31. Nicméně byly doby, kdy nula neexistovala – stejně jako tehdy scházela i sedmička a jednatřicítka.
Člověk nikdy nepotřebuje zacházet s nulou ovcí či s nulou dětí. Na to, aby člověk vyjádřil, že něco nemá, nepotřebuje speciální číslo. Nezdálo se ani nutné mít pojem vyjadřující, že něco neexistuje. A to je také důvod, proč se lidé tak dlouho obešli bez nuly. Nula prostě nebyla zapotřebí.
Schopnost rozpoznat určitý počet či množství měl už prehistorický člověk. Umění počítat se považovalo za dar mystický, tajemný stejně jako sesílání kouzel a vyvolávání bohů. V egyptské Knize mrtvých se praví, že Aqen, převozník duší přes řeku do říše mrtvých, nedovolil vstoupit na svou loďku nikomu, kdo si neuměl spočítat prsty. Aby duše mrtvého převozníka uspokojila, musela odříkat verše přepočítávající prsty. (Řecký převozník Charón na druhé straně vyžadoval za svou službu peníz, který se vkládal nebožtíkovi pod jazyk.)
Ačkoliv matematické schopnosti ve starověkém světě byly ojedinělé, čísla a základy počítání vždycky předcházely vzniku písemných systémů, schopnosti psaní a čtení. V dobách, kdy první civilizace začínaly otiskovat stébla rákosu do hliněných tabulek, vyrývat čísla do kamene a psát nejstarším inkoustem na pergamen a papyrus, už existovaly solidní základy početního systému. Převod ústně tradovaného početního systému do psané formy byl vcelku jednoduchý: bylo pouze potřeba vyřešit způsob zápisu tak, aby písař mohl slova vyjadřující čísla zaznamenat do trvanlivější podoby.
Už staří Egypťané byli docela dobří matematikové. Značných úspěchů dosáhli v astronomii a uměli zaznamenávat plynutí času. To přitom vzhledem k charakteru kalendářů vyžadovalo používat pokročilé matematické dovednosti.
Vznik vylepšeného solárního kalendáře ve starověkém Egyptě byl průlomem. Tato kultura se ale do historie zapsala jedním ještě větším objevem, totiž geometrií. I bez nuly se Egypťané stali matematickými mistry. Egypťané také uměli vypočítat objem řady těles, jako byly např. pyramidy. Egyptští matematici byli známí po celém Středomoří a je také pravděpodobné, že první řečtí matematici, mistři geometrie, k nimž patřili Thalés a Pythagoras, strávili nějaký čas v Egyptě. Přes veškerou vyspělost egyptské geometrie však nemáme ani jediný doklad o použití nuly.
Alespoň částečně to asi bylo způsobeno tím, že egyptská matematika se orientovala především na řešení praktických problémů. Egypťané dosáhli obrovských pokroků v měření objemů, počítání dní a času, nedostali se však dál než k násobení. Matematika však nebyla používána v teoretických disciplínách, snad jedině s výjimkou astrologie. Důsledkem bylo, že ani nejlepší matematikové nedokázali aplikovat principy geometrie bez vazby na reálný svět – neuměli převést matematické poznatky do systému abstraktní logiky. Matematika se ani nestala součástí jejich filozofie. Naproti tomu Řekové byli jiní, pronikli do světa abstraktního myšlení a filozofie a přivedli matematiku na úroveň, kterou nikdo nepřekonal po celý starověk. Ale ani oni neobjevili nulu. Nula totiž nepřišla ze západu, nýbrž z východu.
V dějinách kultury bude objev nuly znamenat vždycky jeden z největších úspěchů lidského rodu. Tobias Danzig, Číslo – řeč vědy.
Řekové rozuměli matematice lépe než Egypťané. Jakmile zvládli egyptskou geometrii, překonali řečtí matematici rychle své učitele.
Jejich číselný systém byl zpočátku podobný egyptskému. Řekové také používali desítkovou číselnou soustavu a existoval jen malý rozdíl mezi způsobem, jímž obě kultury zaznamenávaly svá čísla. Namísto egyptských obrázků zapisovali Řekové čísla jednotlivými písmeny své abecedy. Např. stovka se psala jako H (eta) neboli hekaton.
Řekové později tento primitivní systém překonali a vyvinuli podstatně sofistikovanější způsob zápisu. Už někdy před rokem 500 př. n. l. přešli na systém zápisu pomocí speciálních písmen pro čísla 2, 3, 300 a mnoho dalších. Tak např. zápis čísla 87 by v egyptské soustavě vyžadoval 15 symbolů: 8 kopečků a 7 svislých čárek. V novém řeckém systému postačily pouze dva symboly: π pro 80 a δ pro 7. (Římský způsob zápisu, který později vytlačil řecký, představoval krok zpět k méně propracovanému egyptskému systému. Zápis čísla 87 římských způsobem vyžaduje 4 různé symboly, z nichž se některé opakují, celkem je tedy potřeba napsat sedm symbolů.)
Ačkoliv řecká početní soustava byla mnohem dokonalejší než egyptská, stále nepředstavovala nejlepší starověký systém. Tento primát totiž náleží východnímu objevu: babylonskému početnímu systému. A díky němu se v oblasti Úrodného půlměsíce, na území dnešního Iráku, můžeme konečně setkat s nulou.
Na první pohled vypadá babylónská soustava jako poněkud úchylná. Tak za prvé, systém je založený na čísle 60 (je tedy šedesátkový neboli sexagesimální). Jde o zvláštní volbu, zvlášť pokud si připomeneme, že většina lidských společenství si za základ početního systému vybrala čísla 5, 10 či 20. A za druhé, Babylóňané používali pro vyjádření počtu pouze dva znaky – klín, který představoval číslici 1, a dvojitý klín odpovídající číslici 10. Základními prvky početního systému byly skupiny a podskupiny těchto značek, vyjadřující čísla až do 59 podobně, jako základními prvky řeckého způsobu zápisu byla písmena a egyptského zápisu obrázky. Naprostou odlišností starověkého Babylónu ale bylo to, že namísto existence různých symbolů pro jednotlivá čísla (jak tomu bylo v řeckém a egyptském systému) mohl každý z babylónských symbolů znamenat několik různých čísel. Tak např. jednoduchý klín mohl odpovídat číslům 1, 60, 3 600 a tak dále.
Dnes se nám takový systém zdá podivný, ale starověkému člověku sloužil dokonale. Šlo o jakýsi ekvivalent doby bronzové pro současný počítačový kód. Babylóňané stejně jako některé jiné národy vynalezli skutečně také zařízení, která jim usnadňovala počítání. Nejznámějším z těchto počítadel je abakus. V Japonsku je znám jako soroban, v Číně jako suan-pan, sčot v Rusku, coulba v Turecku, choreb v Arménii a pod různými jmény v řadě dalších jazyků. Funkce abaku je založena na přeskupování kamínků podle určitých pravidel. Slova calculate, calculus a calcium všechna pocházejí z latinského výrazu pro oblázek: calculus.
Sčítání na abaku je stejně jednoduché jako posunování oblázků nahoru a dolů. Kameny v různých sloupcích znamenají různé hodnoty a manipulací s nimi může zručný uživatel abaku sčítat značnou rychlostí. Když je výpočet u konce, jediné, co se musí udělat, je podívat se na konečnou pozici kamínků a převést ji zpět na odpovídající číslo – což je velmi jednoduchá operace.
Babylónský systém počítání byl podobný jako abakus, zapsaný symbolicky do hliněné tabulky. Každé seskupení symbolů reprezentovalo určitý počet kamenů, které se předtím posunuly na abaku, a stejně jako každý oddíl – sloupec abaku, mělo každé uskupení znaků hodnotu závisející na jeho pozici. Až potud nebyla babylónská početní soustava příliš odlišná od té současné. Každá 1 v čísle 111 znamená rozdílnou hodnotu. Zprava doleva vyjadřují jedničky postupně čísla jedna, deset a sto.
Babylonský symbol klínu v uskupení tří klínů znamenal podobně jeden, šedesát nebo 3 600 – opět podle umístění. Fungování takového systému bylo podobné jako u abaku, ovšem až na jednu výjimku. Jak by Babylóňan měl napsat číslo 60? Záznam čísla 1 je jednoduchý – jeden klín. Jeden klín ale bohužel znamená také 60; jediný rozdíl je v tom, že v tomto případě je klín namísto první pozice na pozici druhé. Na abaku se to snadno podle umístění pozná. Jeden kamínek v prvním sloupci lze od jednoho kamínku ve druhém sloupci rozlišit celkem jednoduše. Při zápisu čísla na hliněnou tabulku to však neplatí. Babylóňané neměli možnost rozpoznat, v jaké pozici (odpovídající sloupci abaku) byl dotyčný symbol zaznamenán. A obtíže se ještě zvětšovaly, pokud šlo o více symbolů spojených dohromady. Dva symboly klínů vedle sebe mohly znamenat čísla 61, 3601, 3 660 nebo dokonce ještě vyšší hodnoty. Řešením problému byl objev nuly.
Někdy kolem roku 300 př. n. l. se v Babylóně začal používat symbol dvou šikmých klínů, který reprezentoval prázdné místo odpovídající volnému sloupci v abaku. Takový speciální symbol, znak pro obsazení prázdné pozice umožnil snadno rozeznat, na jaké „místo“ byly zapsány symboly klínů. Před zavedením nuly mohly dva klíny vedle sebe znamenat 61 nebo 3 601. Jakmile se začala používat nula, mohly dva klíny znamenat už pouze číslo 61. Nula se tak zrodila z potřeby dát danému sledu symbolů pro čísla jednoznačný význam.
Ačkoliv nula byla užitečná, měla význam jen jako znak pro obsazení prázdné pozice, který v abaku odpovídal sloupci, v němž není žádný kámen. Pro Babyloňany znamenala nula jistotu, že všechny znaky jsou na správných místech. Takto chápané dva šikmé klíny neměly de facto žádnou vlastní numerickou hodnotu. Konec konců, 000 002 148 znamená i dnes totéž jako 2 148. Nula byla chápána jako formální znak, nikoli číslice a nepředstavovala žádné číslo, neměla žádnou hodnotu.
Hodnota nuly vyplývá z jejího umístění na číselné ose – tedy z její pozice mezi ostatními čísly. Například číslice dvě patří v posloupnosti před trojku a za číslici jedna, nikam jinam. Prvním číslem této posloupnosti ale nula zpočátku nebyla.
Šlo o pouhý symbol a jako takový vůbec nenáležela do hierarchie čísel. Dokonce ani dnes někdy nepočítáme s nulou jako se skutečným číslem a používáme ji jen jako prostředek, umožňující vyplnit prázdné místo, ačkoliv víme, že má také svou vlastní hodnotu.
Podívejte se na telefon nebo na horní část klávesnice svého počítače. Nula je až za devítkou, nikoli před číslicí jedna, kam správně patří. Jakoby nezáleželo na tom, kam nulu coby symbol pro obsazení volného místa umístíme a v posloupnosti čísel ji můžeme zařadit kamkoliv. Dnes každý ví, že nula nemůže ležet kdekoli v řadě čísel, protože má svou vlastní velikost. Je to číslo, které odděluje kladná a záporná čísla. Je to sudé číslo a předchází celému číslu jedničce. Nula musí být zařazena v řadě čísel na svém správném místě – před jedničkou a za zápornou jedničkou. Nikde jinde by nedávala smysl. Nicméně nula i dnes stále ještě zůstává na počítačích a telefonech uváděna na posledním místě – to proto, že počítat vždy začínáme od jedné.
Jednička se sice zdá být vhodnou volbou místa, odkud začínáme počítat, ale nule tímto způsobem přiřadíme nepřirozenou pozici. Příslušníkům jiných kultur, jako byli např. Mayové žijící na území dnešního Mexika a dalších zemí střední Ameriky, se počítání od jedné naopak rozumné nezdálo. Mayové měli početní systém a kalendář uspořádaný logičtěji, než je mají naše současné systémy. Pro zápis čísel používali Mayové stejně jako Babylóňané pozičně-hodnotového systému znaků.
Jediný skutečný rozdíl spočíval v tom, že namísto šedesátkové soustavy Babylóňanů používali Mayové soustavu dvacítkovou, která do sebe zahrnula pozůstatky staršího desítkového systému. Stejně jako Babyloňané potřebovali i Mayové nulu pro označení prázdné pozice, kam patří číselný znak. Aby to bylo ještě zajímavější, Mayové měli dva typy číslic. Zatímco jednoduchá varianta využívala teček a čárek, složitější způsob zápisu byl založen na tzv. glyfech – vyobrazení groteskních obličejů. Modernímu oku připomínají mayské glyfy něco jako obličeje mimozemšťanů.
Podobně jako Egypťané používali i Mayové vynikající solární kalendář. Na rozdíl od Egypťanů však Mayové měli ve své početní soustavě nulu, takže pro ně bylo přirozené začít počítat právě od tohoto bodu. Každý mayský měsíc měl 20 dní, které se označovaly 0 až 19, nikoli jako v současnosti od 1.
Mayský systém dával větší smysl než náš současný. Protože západní kalendář byl vytvořen v dobách, kdy ještě nebyla známa nula, nikdy nemáme žádný den označený jako nulový a ani žádný rok nula. Toto zdánlivě nedůležité opomenutí způsobilo řadu problémů; stálo například v jádru sporu o začátek nového tisíciletí. Mayové by se nikdy kvůli tomu, zda 21. století začíná rokem 2000 nebo 2001, nepřeli. Však to také nebyli oni, kdo položili základy našeho kalendáře; to udělali Egypťané a později Římané. Proto se dodnes potýkáme s problémovým kalendářem bez roku nula.
Neznalost nuly tak způsobila nedostatky našeho kalendáře a byla špatná i pro budoucnost západní matematiky. Řekům a Římanům se bohužel nula natolik nelíbila, že raději lpěli na svém způsobu podobném zápisu egyptskému, než aby přešli na soustavu babylónskou, ačkoliv ta byla pro uživatele jednodušší. Vzhledem k složitosti výpočtů potřebných pro vytvoření astronomických tabulek se ovšem řečtí matematikové rozhodli převádět systém jednotkových zlomků do babylónské šedesátkové soustavy, zde provést příslušné operace a výsledky pak transformovat zpět.
Mohli si ušetřit několik časově náročných kroků. (Všichni víme, že převádět zlomky sem a tam je skutečně velká zábava!) Staří Řekové ale odmítali nulu do svého zápisu zahrnout bez ohledu na to, že její užitečnost viděli. A důvod? Nula byla nebezpečná.
Na úsvitu věků jen Ymi vládl, nebylo moře, ni mohutných vln, nebyla země, ni nahoře nebe, jen pustá, bez trávy zela propast. Starší Edda (překlad Ladislav Heger)
Je obtížné si představit, že někdo má strach z čísla. Ale nula byla neúprosně spokojována s prázdnotou – představovala nic. Prázdnota a chaos vzbuzovaly odedávna hrůzu a podobné obavy měl člověk i z nuly.
Ale strach z nuly nepramenil jen z pocitů nejistoty a prázdna, jeho kořeny byly hlubší. Ve starověku vnímali lidé matematické vlastnosti nuly jako nevysvětlitelné, byly podobně jako zrod vesmíru zahaleny jakýmsi hlubokým tajemstvím. To proto, že nula není stejná jako ostatní čísla. Na rozdíl od ostatních znaků pro čísla nesměla nula v babylónském systému nikdy stát sama – a to z dobrého důvodu. Osamocená nula se totiž vždy projevuje nějak nepatřičně, přinejmenším se nechová jako jiná čísla.
Zatímco násobení nulou boří číselnou osu, dělení nu­lou ničí celý rámec matematiky. Takové na první pohled jednoduché číslo – a jakou má obrovskou moc! V matematice se stalo nejdůležitějším nástrojem. Ale díky svým podivným matematickým a filozofickým vlastnostem se nula současně mohla snadno dostávat do rozporu se základy západní filozofie.
Ukázka z knihy Nula. Životopis jedné nebezpečné myšlenky. Vydalo nakladatelství Dokořán,  2011.
Být neviditelný je nesmírně lákavá představa, která lidi přitahovala odedávna. Takováto schopnost by člověku dala spoustu netušených možností, ale na druhou stranu by mohla mít i nepříjemné stránky – například bychom si nikdy nemohli být jisti, zdali nás někdo neviditelný neposlouchá či nesleduje…
Jak se ukázalo v posledních asi deseti letech, neviditelnost již nepatří jen do literatury science fiction, ale i na stránky moderních vědeckých časopisů. Fyzikální zákony, konkrétně zákony optiky, totiž za určitých velmi specifických podmínek umožňují, aby se předmět skutečně stal neviditelným. Lze toho docílit hned několika odlišnými způsoby.
Prvním z nich je opticky přizpůsobit předmět, který má být neviditelný, jeho okolí. Nestačí ovšem jen učinit jej průhledným – například sklenice z čirého skla je také dokonale průhledná; vidíme ji ovšem velmi dobře, protože světelné paprsky se při dopadu na ni lámou a částečně i odrážejí, a právě změna směru paprsků přítomnost sklenice pozorovateli prozradí. Ke zneviditelnění je třeba přizpůsobit index lomu daného předmětu okolnímu prostředí. Paprsky se pak nelámou ani neodrážejí, šíří se přímo a předmět se stává neviditelným.
Lze to demonstrovat velice pěkným pokusem s tzv. vodními perlami – kuličkami z polyakrylamidu, které se prodávají v květinářství. Tyto kuličky po vhození do vody nabobtnají asi na stonásobný objem a jsou pak tvořeny z 99% vodou. Jejich index lomu se proto liší od indexu lomu vody jen nepatrně a ve vodě téměř nejsou vidět. Jestliže je ale obklopíme vzduchem, budou vidět velmi dobře, protože vzduchu opticky přizpůsobeny nejsou.
Uvedený způsob zneviditelnění použil hrdina známého románu H. G. Wellse Neviditelný. Skutečné zneviditelnění člověka tímto způsobem je ovšem nemožné, protože jeho tkáně nelze učinit průhlednými (natožpak jejich index lomu přizpůsobit indexu lomu vzduchu), aniž bychom znemožnili alespoň některé jeho tělesné funkce. Člověka by to prostě zabilo.
Pro další způsob zneviditelnění se můžeme inspirovat v přírodě. Chobotnice, chameleoni a další živočichové se maskují tak, že barvu (a často i vzor) na svém těle přizpůsobí pozadí, proti kterému je pozoruje jejich kořist či predátor a téměř dokonale s pozadím splynou. Tohoto principu kamufláže využívají i vojáci, kteří si oblékají oblečení s maskovacím vzorem nebo na sebe a na bojovou techniku při pohybu v lese navěšují větve. K dokonalosti tuto metodu dovedl pan Liu Bolin, který ve vhodném obleku dokáže splynout například s budovou.
Z čistě fyzikálního hlediska je lidské tělo jedno velké nic, v němž se tu a tam osamoceně potulují elementární částečky hmoty. Týká se to jak předních mozků tohoto světa, tak těch, o nichž se říká, že nemají v hlavě nic.
Ono nic je ale velmi relativní. Ačkoliv na první pohled je prostor mezi elementárními částicemi volný jako nejdokonalejší vakuum ve vesmíru, ani v nás ani kdekoliv ve vesmíru není tak docela prázdno. Nic neexistuje, konstatují přírodovědci, zabývající se hledáním odpovědí na největší otázky, které si kdy lidstvo kladlo. A tak se v hledání vesmírného nic musíme zabývat zrozením i zánikem vesmíru, stejně jako tím, zda existuje jen náš vesmír, či lze uvažovat o cizích světech. Co z toho vyplývá pro debatu o ničem? Poslechněte si rozhovor s profesorem Petrem Kulhánkem z Českého vysokého učení technického.
Obyčejnost v sobě často skrývá netušená dramata. Právě proto, že je dokáže umně zakrýt. Je to i případ nuly, která je ve skutečnosti mnohem více než pouhé „nic“.
Bez nuly by nepracovaly počítače, kalkulačky, telefony, věda by přišla o mocný nástroj svého rozvoje, o nástroj prohlubování poznání. Nebylo tomu tak ale vždy. Nula mívala těžký život a lidé, kteří ji vynalezli, bránili a užívali, často naráželi i na život ohrožující překážky. Zpravidla při setkání s nulami v lidském těle.
Právě tyto nuly (myšleno hnidopišští ochránci stávajících pořádků) upálily za kacířství řadu z těch, kdo přicházeli s novým, neotřelým pohledem na přírodní děje kolem sebe. A tak k prosazení nuly v přírodních vědách, jakož i matematice, byla zprvu třeba odvaha a na svou dobu mimořádná genialita. Tak se v potu dějin rodilo Nejošemetnější z čísel.
Člověk se musel nulu učit přijímat, počítat s ní, myslet tak, aby dokázal využít výhod, které mu toto podivuhodné číslo nabízí. Že to nebylo lehké kdysi, je zřejmé, avšak ani některým našim současníkům není dáno brát nulu jako přirozenou součást svého mentálního světa. Jaký zázrak se v mysli člověka, který se s nulou potkal poprvé, odehrává, čtěte v povídce spisovatelky Daniely Fischerové Dítě v ohrožení aneb Dluh, kterou si můžete přečíst také v lednovém vydání tištěného Vesmíru.
Strach z magického účinku čísel provází lidstvo po tisíciletí. Zatímco dnes je pověstnou obava z číslice 13, pro kterou některé hotely nemají pokoje s takovým označením a ani mrakodrapy nestaví na odiv 13. patro, naši předkové mívali hrůzu z nuly. Co všechno jim to způsobilo, najdete přehledně sepsáno v textu Život bez nuly.
V naší civilizaci máme nulu často jako synonymum ke slovům nic či prázdno. Málokdo z nás je schopen si představit, jak prázdno je (z fyzikálního hlediska) v našem vlastním těle. Oč prázdněji musí být v mezihvězdném prostoru? A jak zkoumání prázdnoty souvisí se vznikem a zánikem vesmíru? Poslechněte si v pořadu Hledání vesmírného nic.
U našeho těla zůstaneme ještě v jednom příspěvku. Budeme zkoumat prázdnotu, stravující mysl mnoha našich současníků. Je to i váš případ? Dokážete být sami se sebou více než pět minut, aniž byste museli vyhledat jakoukoliv činnost, která by vám pomohla zahnat trýznivý pocit nudy a prázdnoty? Mohlo by vás zaujmout zamyšlení Smysl v kupce sena.
Každý z nás začíná od nuly, každý jedinec je potenciální nula. Teprve ve vztahu s druhým člověkem se stáváme jedničkami. Kdo má nárok na titul „nula“? Nad tím se zamýšlí psychiatr Radkin Honzák v příspěvku Kdy je z člověka „nula“?
Jak prázdné je naprosté prázdno? Co se v něm děje? „Může nás  pobuřovat nekonečná energie tohoto prázdna, neboť v něm kmitá nekonečně mnoho částic. Energii nulových kmitů nemůžeme využít, neboť je to energie nejnižší možná. Kvantové vakuum má přesto zajímavé důsledky…“ Více se o neintuitivních vlastnostech vakua a o historii jeho poznávání dočtete v článku Petra Slavíčka Tak zvané nic – přitahováni prázdnem, který vyšlo v únorovém čísle časopisu Vesmír.
Nula může být symbolem zmizení, zneviditelnění se. Technologie, po kterých touží moderní armády a špionážní služby zaměstnávají i mnohé vědce v různých částech světa. U nás před pěti lety zaujala studie dokazující, že dokonalý plášť neviditelnosti je v zásadě realizovatelná věc. Jde jen o to, kdy a za kolik. Více v článku Vytoužená neviditelnost.
Nula už je vlastně první uživatelkou pláště neviditelnosti, neboť v naší kultuře zdomácněla natolik, že ji takřka nevnímáme. Doufáme, že s ní příjemně prožijete počátek roku a naladíte se na další témata, která pro Vás letos Vesmír chystá. Příjemné čtení.
Společnou příčinou obezity, ale i nemocí mozku jsou podle neurologa Davida Perlmuttera, cukr, sacharidy, pšenice, nikoli tuk. Ačkoli tuky jsou v posledních desetiletích doslova démonizované, právě všudypřítomné cukry podle něj způsobují nárůst cukrovky – ale také neurodegenerativních chorob. Nabízíme ukázku z jeho knihy Moučný mozek, která vyvolala rozporuplné reakce:
Jednou z cest, jak sacharidy zažíhají v mozku zánět, je neustálé kolísání hladiny glukózy v krvi; to má na mozek bezprostřední nepříznivý dopad, jehož důsledkem je, že se spustí kaskáda zánětlivých reakcí.
Věda dokáže popsat tyto děje až na úroveň signálních látek přenášejících nervové vzruchy, neuropřenašečů, které se podílejí na regulaci životních funkcí organismu.
Po vzestupu hladiny krevního cukru se okamžitě zvyšuje vylučování serotoninu, adrenalinu, noradrenalinu, kyseliny gama-aminomáselné (GABA) a dopaminu. Přitom se odčerpají vitaminy skupiny B, které jsou potřebné k syntéze těchto neurotransmiterů (vedle celé spousty dalších věcí), sníží se i hladina hořčíku, a to na úkor nervového systému a jater. A ke všemu odstartuje vysoká hodnota glykemie proces glykace.
Zjednodušeně řečeno jde o reakci mezi glukózou a molekulami bílkovin, při níž vznikají produkty, které se ukládají v tkáních a buňkách našeho těla, včetně mozku, a tak je poškozují. Abychom to upřesnili, molekuly glukózy vytvářejí s bílkovinami mozkové tkáně smrtelně nebezpečné struktury, které nesou na degeneraci našeho mozku větší podíl než jakýkoli jiný faktor. Mozek je vůči glykaci neobyčejně citlivý a celou situaci ještě zhoršují látky jako lepek, které vyvolávají silnou imunitní reakci.
Z neurologického hlediska se glykace podílí na úbytku tkáně v klíčových oblastech mozku.
Nejsou to jen slazené nápoje, co stojí za velkým objemem sacharidů v jídelníčku dnešních Američanů, nýbrž i potraviny z obilovin. Našemu mozku nedělají dobrou službu, ať už jíme těstoviny, sušenky, moučníky, rohlíky, nebo zdánlivě zdravý „celozrnný chleba“. A přidáte-li k tomu všemu ještě další potraviny s vysokým obsahem sacharidů, jako jsou brambory, kukuřice, ovoce nebo rýže, není se co divit, že jsou dnes Američané označováni za „sacharidoholiky“, ani nás nemůže překvapit, že se v Americe tak rozmáhají metabolické poruchy s cukrovkou v čele.
V roce 1992 začala vláda Spojených států propagovat vysokosacharidovou, nízkotučnou stravu. Americká diabetická společnost a Americká kardiologická společnost se připojily s obdobnými doporučeními o dva roky později. Všimněte si prudkého nárůstu cukrovky (a obezity), který následoval.
Se zájmem jsem si přečetl článek Vladislava Šolce Válka názorů. „Rusko-ukrajinská krize otevřela staré rány a odhalila vzájemnou skrytou nevraživost Rusů a Ukrajinců. Ukázala ale i to, že konflikt dalece přesahuje hranice obou zemí. A odkryla dosud nepovšimnutý obdiv značné části Čechů k ruskému myšlení a způsobu vládnutí. Kde jsou kořeny toho všeho?“ ptá se. Odpověď potom nachází v analýze kolektivní duše (psýché) ruského národa, respektive jeho současného stavu a také jeho českých obdivovatelů a zastánců konspiračních teorií. Článek mě zaujal, ale také inspiroval k několika kritickým poznámkám. Vzbudil ve mně totiž určité pochybnosti…
ČTĚTE TAKÉ:  Vladislav Šolc – Válka názorů
Článek je podle mého názoru dokladem toho, jak politika proniká i do tak seriozního vědeckého časopisu, jakým časopis Vesmír bezesporu je. (Vesmír poskytuje prostor pro svobodné vyjádření názorů, a to včetně komentářů zasahujících svým obsahem do politiky. Vítá polemiku na tato témata, je-li vedena věcně, pozn. red.) Podle mě jde o nesprávné použití psychoanalýzy, respektive Jungovy analytické psychologie, protože analyzovat lze jedině člověka, ale nikoli společnost. Nutno ovšem podotknout, že na to hřešil už sám zakladatel psychoanalýzy, totiž Sigmund Freud (viz Nespokojenost v kultuře). A Jung v tom pokračoval (viz Duše moderního člověka)… Navíc sám Jung si poněkud zadal s nacistickým totalitarismem, který nadšeně přivítal (stejně jako třeba Heidegger nebo Spengler) a teprve až po válce ho odsuzoval a analyzoval kolektivní duši německého národa a jeho hlubinnou inklinaci k nacismu (viz Po katastrofě), takže Šolcovy jungiánské ódy na demokracii na závěr článku jsou poněkud úsměvné.
Procesem individuace (uvědomění) podle mě může projít jenom jedinec, ale nikoli společnost či národ. Nedovedu si moc představit uvědomělý či dokonce osvícený národ, stejně jako osvícené století. Osvícená epocha či duše národa (společnosti) jsou očividně pouhé metafory, které dokumentují určité dobové či národní vzepětí, respektive výskyt osvícených jedinců, kteří pozitivně ovlivnili svou dobu nebo národ. Národní sebeuvědomění či obrození se děje prostřednictvím těchto významných jedinců a nikoli skrze sebeuvědomění či obrození samotného tohoto národa, protože národ není žádná bytost a nemá své vlastní vědomí. Kolektivní vědomí, které je předmětem sociologie, i kolektivní nevědomí, které je předmětem hlubinné psychologie, jsou přece součástí individuálního lidského vědomí, jeho nadindividuálních (transpersonálních) vrstev, a nikoli naopak. Kolektivní vědomí i nevědomí je v nás, v naší hlavě (mozku). V tomto smyslu potom Marx správně postavil Hegela zpátky na nohy, protože opravdu stál na hlavě. Dějinné epochy, společnosti a národy se můžou uvědomit jedině skrze jednotlivce, skrze individuální lidské vědomí a nikoli nějak samy o sobě, protože samy o sobě nemají žádné vědomí ani žádného ducha. To platí, i když odmítneme Marxův materialismus.
Národ, respektive společenství se může povznést či upadnout jedině skrze své významné jedince a vůdčí představitele, kteří na něho mají vliv, ale nikoli nějak sám od sebe. V tomto smyslu by byla relevantní psychoanalýza současného ruského „vůdce“ Vladimíra Putina. Ovšem psychoanalýza kolektivní duše ruského národa je podle mě irelevantní, stejně jako psychoanalýza kolektivní duše amerického, německého nebo českého národa. Samozřejmě sociální psychologie je jedna ze základních psychologických disciplín. Sociální psychologie (např. psychologie davu), ale není sociální psychoanalýza. Nekritizuji sociální či skupinovou psychologii, ale sociální psychoanalýzu.
Národ, stejně tak jako jakékoli jiné společenství lidí, se skládá z jednotlivých konkrétních lidí, kteří jsou velice rozdílní. A to nejenom tělesně a duševně, ale především duchovně a morálně. Jakýkoli národ či společenství se skládá z lidí různé duchovní i morální úrovně, které lze velice těžko převést na nějakého společného kolektivního jmenovatele.
To společné, co odlišuje jednu skupinu lidí od jiné skupiny a co se nazývá národem je především společný jazyk, společně sdílená historie, životní prostor a jazykem nesené příběhy atd. Ovšem to vše je duší národa pouze v přeneseném slova smyslu a existuje pouze ve vědomí těchto jednotlivých konkrétních lidí, ale mimo to nikde jinde.
I ona takzvaná duchovní kronika světa ákáša, o které fantazírují esoterikové (theosofové a antropozofové), pokud vůbec existuje, tak existuje pouze v nás a nikde jinde. Stejně tak vědomosti a poznatky uložené v knihách, knihovnách a počítačových databázích zůstávají pouze virtuálními, pokud nejsou čteny a chápany rozumem. Neboť právě lidský rozum je mikrokosmos, jak praví Aristoteles. Zkrátka na psychoanalytickou pohovku lze položit konkrétního člověka, ale nikoli kulturu, společnost, národ nebo dokonce svět či vesmír, pokud budeme platonsky předpokládat nějakou světovou duši.
Jako je třeba odmítnout princip kolektivní viny, stejně tak je třeba odmítnout i analýzu kolektivní duše národa. To, že se národ dostane pod vliv špatného vůdce, nevypovídá nic o kolektivní duši tohoto národa. A už vůbec nic to nevypovídá o jednotlivých konkrétních lidech tohoto národa. Platilo to o hitlerovském Německu a platí to i o putinovském Rusku. I staré Řecko mělo své tyrany (a samozřejmě také své tyranobijce), i starý Řím měl své zvrhlé císaře (a rovněž také své filosofické a křesťanské mučedníky), ale to nic nemění na antických základech naší evropské či západní civilizace.
Problém je prostě daleko spíš politický než psychologický. A také samozřejmě kulturní, sociologický a ekonomický. Nemůžu si pomoci, ale psychoanalyzovat duši národa mi přijde nevědecké, respektive pavědecké, protože se zde překračují meze dané vědecké disciplíny a její metody. Psychologie je věda o lidské duši, o duši lidské bytosti nadané rozumem, tedy sebeuvědoměním a chápáním, ale to lidská společnost ani národ ve své podstatě nejsou.
Chápat lidskou společnost jako živou bytost je sice staré pojetí, zastávané už Platónem, ale obávám se, že i v Platónově pojetí jde o pouhé obrazné přirovnání, tedy o metaforu. Ani Sokrates a Platón s Aristotelem si určitě nemysleli, že jde o živou bytost v pravém slova smyslu, tedy o tělesnou bytost s ústrojnými orgány a funkcemi, nervovým systémem, mozkem atd. Společnost lze jistě sociologizovat, analyzovat ji pomocí sociologie, ale nikoli ji psychologizovat, protože to prostě není bytost.
Úvahy o nezdravé či nemocné společnosti mi proto přijdou poněkud zavádějící. Stejně tak úvahy o tom, jestli nějaký národ je nedospělý nebo duševně či duchovně zralý. Nemůžu si pomoci, ale to může být jenom konkrétní živý člověk. Představa nedospělého ruského národa inklinujícího ke kolektivismu a totalitarismu, kterou Šulc ve svém článku předestírá a vymezuje vůči představě dospělého evropského nebo amerického národa směřujícího k individualismu a demokratismu, je především politická, ale nikoli vědecká.
Jsem dalek toho jakkoli si současné Rusko idealizovat, natož se zastávat jeho vládnoucích představitelů. Totéž se týká i zastánců konspiračních teorií a přátel putinovského režimu. Tady s autorem článku Vlado Šulcem zcela souhlasím. Nicméně jeho analýzu kolektivní duše ruského národa nemohu přijmout, protože podle mě nemá vypovídací vědeckou hodnotu. Více než 80procentní podpora prezidenta Vladimíra Putina u ruské veřejnosti přece nevypovídá nic o podstatě předpokládané kolektivní duše ruského národa, ale daleko spíš o neutěšeném stavu současné ruské společnosti. Lék na tuto sociální neutěšenost ovšem není psychoanalytický, ale politický!
Rusko je zajisté něco jiného než Evropa. Ostatně poslední Masarykovo velké dílo se příznačně jmenuje Rusko a Evropa. Rusko je kulturně i civilizačně odlišné od Evropy, ačkoli se napájí ze stejných antických a biblických kořenů. Jde ovšem o onen odlišný byzantský výhonek Východu, který je alternativou k latinskému Západu. Mluvím ovšem o starém, předrevolučním Rusku.
Myslím, že je třeba rozlišovat dvě věci, a to moderní Rusko a tradiční Rusko, respektive tradiční ruskou kulturu. Současné putinovské Rusko je moderní Rusko, stejně jako jím bylo i bolševické Rusko, které se vůči starému Rusku vědomě vymezovalo a zavrhovalo ho. Současné Rusko se sice snaží navazovat na tradiční ruské hodnoty, ale už je to prostě jiné, moderní Rusko, které se v podstatě zrodilo bolševickou revolucí, a je tudíž těmto tradičním hodnotám vzdálené.
Je to prostě pouhá součást historie, tak jako třeba v případě předrevoluční Francie. Současné Rusko tedy není staré tradiční Rusko, ačkoli by se jím rádo znovu stalo (ovšem cesta zpět už není možná). Proto analyzovat kolektivní duši ruského národa na základě současného dění v Rusku (na základě sociologických analýz současného dění v Rusku) a vydávat tyto analýzy za odhalení podstaty ruské duše je nesprávné a vadné. To není analýza ruské duše, ale politická propaganda v roušce psychologie.
O ruské duši, samozřejmě v přeneseném slova smyslu, se člověk dozví daleko víc četbou výše zmíněné Masarykovy knihy a hlavně četbou ruských velikánů, těch minulých i současných.Rusko je zajisté něco jiného než Evropa. Ostatně poslední Masarykovo velké dílo se příznačně jmenuje Rusko a Evropa. Rusko je kulturně i civilizačně odlišné od Evropy, ačkoli se napájí ze stejných antických a biblických kořenů. Jde ovšem o onen odlišný byzantský výhonek Východu, který je alternativou k latinskému Západu. Mluvím ovšem o starém, předrevolučním Rusku.
Z četby ruských klasiků ovšem nijak neplynou hrůzy stalinismu, stejně tak jako z četby německých klasiků neplynou zrůdnosti hitlerismu. A v tomto smyslu můžeme pokračovat dál… Příčiny totalitarismu jsou prostě složitější než pouze psychologické a netkví v nějaké hypotetické kolektivní duši národa, ale daleko spíš jde o soubor různých příčin, kde politika a ekonomika jsou příčinami hlavními. Jakobínský teror přece také nelze odvodit z nějaké predispozice vězící v kolektivní duši francouzského národa, ale mnohem spíš z obecné náchylnosti lidské přirozenosti k destruktivitě, která propuká, když se bortí vnější i vnitřní zábrany, tedy společenské i etické normy, a to v době války či revoluce. Řečeno psychoanalyticky, když je Superego suspendováno nebo podřízeno Id a Ego má pocit, že se takto osvobozuje.
Ruský národ není duchovně zaostalý ani nedospělý (infantilní), jak se Vladislav Šolc v článku Válka názorů snaží čtenáře přesvědčit. Rusko je prostě jiné, stejně jako je jiná Čína nebo Indie. A tuto jinakost je třeba respektovat. Kritizovat je možné pouze charakterové vady, ale nikoli temperament, ten je vrozený a tedy přirozený. Inklinace ruské kultury ke kolektivismu, který je cizí západnímu individualismu, je prostě ruská přirozenost. Kritizovat je možné pouze ruský totalitarismus, ale nikoli kolektivismus. Ano, ruská společnost je přirozeně více kolektivistická než západní společnost, která je zase přirozeně více individualistická, ale neplatí, že kolektivismus je nutně spojený s totalitarismem (viz Indie). To, jestli Rusko opět směřuje k totalitarismu, tentokrát pro změnu hnědému, rozhodně nelze vyčíst z analýzy kolektivní duše ruského národa, ale daleko spíš z analýzy politické a ekonomické situace ruské společnosti. Ruská duše je určitě euroasijská, ale nikoli totalitární. Západ by měl respektovat jinakost ruské přirozenosti a kritizovat „putinismus“ – a ne Rusko démonizovat.
Bobr se před časem znovu vrátil do naší přírody. Zákon jej přísně chrání, přesto jej zřejmě brzy bude možno lovit a zabíjet. V některých oblastech, kde bobr páchá velké škody. Kde je nežádoucí a nebezpečný.
Pokusme se představit si něco nedávno zcela nepředstavitelného. V krajině, ve které žijeme, se náhle usadí živočich, jehož po generace nikdo neviděl. S ohledem na svůj způsob života začne hrabat hluboké nory a budovat poměrně velké stavby, které mění ráz krajiny. To ve svém důsledku škodí nebo vytváří potenciálně velmi nebezpečné situace. Zároveň je to tvor ze zákona přísně chráněný, navíc nefiguruje v žádném z aktuálně existujících potravních řetězců.
Podobně totiž vypadal příchod bobra evropského (Castor fiber) do českých zemí na sklonku 20. století. Když starší z autorů jako docela malý kluk (cca roku 1970) viděl bobří okusy na březích severopolské řeky Biebrzy, ani v nejbujnějších představách ho nenapadlo, že se bobr stane znovu součástí naší přírody.
A přece se stal. A pak dokonce i jedním ze sedmi živočichů, které v důsledku působených škod zařadili zákonodárci již v roce 2000 do seznamu v Zákonu 115/2000 Sb. o poskytování náhrad škod způsobených vybranými zvláště chráněnými živočichy. Nyní  se v některých oblastech dokonce schyluje k plošnému regulačnímu odlovu bobra.
Dějiny existence, vyhubení i návratů bobří populace jsou v regionu českých zemí pozoruhodné a pestré
Biologie a ekologie
Bobr je největší evropský hlodavec, velikostí srovnatelný (ale ne blízce příbuzný) s ještě větší jihoamerickou kapybarou. Dnes už o jeho biologii víme mnohé, připomeňme si ale, že plochý a neosrstěný bobří ocas a nohy vybavené plovací blanou vedly například slovníkáře Pavla Žídka z Prahy (cca 1470) k tomuto popisu: „Bobr je vodní živočich, heterogenní, protože do rybí říše se počítají pouze jeho ocas a nohy, tělem patří mezi suchozemské živočichy.“ (Překlad A. Hadravová.)
Bobři mohou dosáhnout hmotnosti až třicet kilogramů. Této hmotnosti odpovídá i příjem potravy. Na farmě ve Voroněži chovatelé počítali na jednoho bobra a den 7 kg větví osiky, 2 kg větví břízy a 25 kg větví vrby, vždy s kůrou. To je celkem 34 kg čerstvé biomasy, není ale známo, kolik výsledně činil odpad.
Bobr osidluje břehy tekoucích i stojatých vod a je zcela přizpůsoben životu ve vodě a jejím okolí. Žije ve skupinách zvaných rodiny, které sestávají z rodičovského páru a dvou generací mláďat, neboť ta rodičovské teritorium opouštějí až ve dvou letech.
Na sklonku zimy a v předjaří probíhá bobří říje, gravidita trvá 105-107 dnů, v květnu a červnu se narodí mláďata. Ve vrhu bývá 2 až 5 mláďat. Po opuštění rodičovského teritoria hledají dvouletí mladí bobři odpovídající a volné teritorium, které zpravidla nacházejí do vzdálenosti deseti kilometrů. Protože migrují po a proti vodotečím, často narážejí na teritoria již obsazená, a v ojedinělých případech jsou tak zaznamenány migrace až 50 kilometrů.
Přítomnost bobrů v konkrétní lokalitě obvykle zjišťujeme podle pobytových stop. Některé z nich jsou jednoznačně patrné, tedy bobří okusy na stojících a poražených stromech, bobří hobliny, na pevnině dobře patrné ochozy, hráze a hrady. Hůře interpretovatelné jsou pro laiky nory, kanály a skluzavky. Většina pobytových stop ale souvisí se získáváním potravy.
V létě, kdy bobr preferuje bylinnou potravu, zanášejí bobři do vody z polí například dvoumetrové kvetoucí slunečnice. Před zimou bobří aktivita vrcholí, rodina se chystá k přezimování masivním kácením dřevin, zejména vrb a topolů. Většinu stromů dovedně pokácí do vody. Zimní zásobárnu tvoří tenké větve, které bobři uskladňují pod vodou, aby jim nezaschlo lýko. V místech, kde je vodní tok příliš mělký, staví bobři hráz, která zdvihá hladinu a umožňuje hromadění zimní zásoby větví. Zároveň zdvižená hladina zakrývá vchod do nory.
Bobři v zimě nespí a svoji zásobárnu dovedně využívají i pod ledem. K transportu a konzumaci větví jim slouží několik důmyslných adaptací. Především široký a plochý ocas pokrytý šupinami. Bobrovi slouží zejména jako kormidlo a jako pohon. Hlasité plácnutí ocasem oznamuje rodině hrozící nebezpečí. Pohyb ve vodě usnadňují také plovací blány mezi prsty. Nozdry a uši se mu při pobytu pod vodou uzavírají ventilačními záklopkami. Zrak si chrání průhlednou mžurkou, která umožňuje dobré vidění pod vodou. Významná je i možnost uzavřít ústní dutinu za zuby – hlodáky, přičemž jazyk jim přitom zcela utěsní hrtan i hltan. Proto bobři mohou bez omezení hlodat pod vodou. Poslední adaptací je vratiprst na předních končetinách, který umožňuje uchopení větví při ohlodávání kůry a lýka.
V dávné minulosti existovalo souvislé bobří osídlení v celé Eurasii. V důsledku intenzivního lovu byla evropská část populace silně redukována, až byl bobr v celé Evropě a v českých zemích celoplošně vyhuben.
V českých zemích k tomu došlo postupně, během dlouhého časového úseku. Autoři pokládají za potřebné důvody lovu i vyhubení bobra vyjmenovat:
Úlovek bobra poskytuje odpradávna lovci znamenitou zvěřinu. Přítomnost osteologických dokladů je častá zejména na slovanských hradištích. Zdá se, jako by si Slované schopnost ulovit a konzumovat bobry přinesli ze své původní domoviny. Od příchodu křesťanství do našich zemí byla bobří zvěřina navíc pokládána za postní pokrm, což zejména v období středověku s četnými předepsanými postními dny mělo pro intenzitu lovu svůj nepochybný význam.
Recept na bobra
S ohledem na dlouhodobou nepřítomnost a následnou nemožnost lovu se recepty k úpravě bobra v recentních kuchařkách nenacházejí. Vezmeme tedy zavděk receptem renesančním, který ve svém Kuchařství uvádí Bavor Rodovský z Hustiřan v roce 1591. Ze tří jeho receptur vybíráme:
Krmě z bobra, z ocasu a z noh
Vezmi ocas i nohy zadní, připrav, aby bylo čisté, a vař u vodě dopolu. Potom vylož na mísu a umej čistě. A tu jíchu schovej, jakos v ní vařil. Potom daj pepře, hřebíčků, skořice a vína do té jíchy a vař zase ocas s tím vším, přičině sádla. Potom vezmi střídy z režného chleba, coť se zdá a zvař ve víně. A když vyvře, přičiň medu, coť se zdá, a když na mísu dáš, polej tím kořením, dada anézu a madlouv celých vyloupaných.
Důležitou součástí úlovku byla pochopitelně také kožešina, ceněná a vyhledávaná. Je velmi hustá a jemná, mnohostranně využitelná. Hustota chlupů je neuvěřitelných 250-300 kusů na čtverečním milimetru. Využívala se také srst, a to k výrobě bobřích klobouků, které byly po dlouhou dobu oblíbené, módní a drahé. Jejich obliba ustoupila až v polovině XIX. století.
Zvláštní a velmi váženou součástí úlovku se stala také bobří stroj (castoreum), což byl dobový název pro mazové žlázy vyskytující se u obou pohlaví. V tukové tkáni žláz se dlouhodobě koncentrovaly látky z rostlin, které bobr konzumoval – a s ohledem na významný podíl vrby v bobří potravě se zde kumulovala kyselina salicylová. Účinek castorea proti horečnatým onemocněním lidé odedávna znali, užívali ho jako medikament, až po patentování Aspirinu roku 1899 zcela pozbyl významu. Jistě by bylo zajímavé znát výsledky moderní chemické analýzy bobřích mazových žláz.
Středověký Bestiář zvaný Asmohlův (vzniklý v Anglii cca 1200) o bobru zaznamenává vpravdě středověkou a pověrečnou historku související s castoreem:  „…varlata (bobra) jsou důležitá pro medicinu … když bobr pozná, že jej pronásleduje lovec, ukousne si varlata a hodí je lovci do tváře, a tak se mu  podaří uniknout. Když se stane ještě jednou, že jej vystopuje jiný lovec, vztyčí se a ukáže svoje samčí orgány lovci. Když lovec uvidí, že nemá varlata, odejde od něj.“(Překlad A. Hadravová.)
Existence mazových žláz neunikla ani Bohuslavu Balbínovi, který ji ale z nedostatečné znalosti anatomie nesprávně interpretoval. V Miscelaneích o nich píše: „O bobrech můžeme povědět tuto zajímavost: často mají dvojí varlata (sám jsem to viděl), a to tak, že vespod vyrůstají a objevují se nová, zatímco oslabená svrchní vadnou, zakrňují, až zmizí docela.“
V českých zemích k výše zmíněným důvodům intenzivního lovu přistupuje ještě další typický ekonomický fenomén, a to plošná výstavba rybníků k chovu kaprů a k nim příslušejících napájecích stok v době české renesance. Zde mohla tehdy ještě celoplošně existující bobří populace působit (a nejspíše i působila) významné škody. Odtud byl jen krůček k důsledné snaze o komplexní likvidaci bobrů v Čechách a na Moravě.
A jejich počet se zjevně snižoval, zmínky o nich jsou postupem času řidší. Bohuslav Balbín píše o četném výskytu bobrů na řece Orlici a jejich lovu: „Bobry se to jen hemží na březích řeky Orlice v Hradeckém kraji. Železné sklopce a pouta se dokáží sevřít tak pevně, že je rázem připraví o život. Tento druh chytání je ovšem velmi nebezpečný. Viděl jsem totiž lidi žalostně usmrcené místo bobrů. Tito ubožáci se neopatrně dostali na břeh a vůbec ani nepomyslili na nástrahy.“ (překlad Helena Businská).
(Bohuslav Balbín (*1621) prožil dětství v Častolovicích, jde tedy o zprávu datovatelnou zhruba do roku 1630. Překlad železné sklopce a pouta je poněkud nepřesný, šlo zde nepochybně o železa. Je dokonce pravděpodobné, že zde konkrétně byla použita takzvaná medvědí železa, ta jediná jsou totiž schopná usmrtit člověka.)
Další vliv na intenzitu lovu mohla mít v 17. století i pozvolna nastupující dřevní krize, která vedla k úzkostlivé snaze omezit jakékoli škody na dřevní hmotě, použitelné třeba jen jako palivo. Brzy v přírodě přežívaly poslední zbytky bobří populace.
Ze znamenité studie Emila Hoška je patrné, že úlovky bobrů byly po roce 1700 spíše vzácné, jako příklady lze uvést ty poslední v lokalitách Děčín (1722), Hamr u Kardašovy Řečice (1720) a konečně Grygov u Olomouce (1730), kdy byl uloven pravděpodobně poslední divoký bobr v českých zemích vůbec.
O pouhých 43 roků později došlo ke snaze bobry chovat uměle, posléze znovu i v přírodě. Tento pokus se postupně uskutečňoval na třech místech jihočeských schwarzenberských panství. Umělý chov začal roku 1773, kdy byl dovezen pár bobrů původem z Polska. První chov, v zařízení zvaném bobrovna, vznikl v Červeném Dvoře na panství Český Krumlov. Podařilo se – roku 1789 zde žilo už čtrnáct bobrů, a roku 1805 dokonce 28. To umožnilo reintrodukci na panství Třeboň, kde byly roku 1804 vypuštěny dva páry bobrů, poté ještě čtyři jedinci. V letech 1805 a 1809 pak po jednom páru. Novou populaci tedy založilo pouhých osm jedinců. Bobři byli přísně chráněni, jejich početnost tedy rostla a bobři se šířili nejen na území panství Třeboň, ale i v širším okolí. Po povodni v roce 1830 se bobří pobytové stopy objevily až v dnešním centru Prahy, na vltavských ostrovech.
Čtěte také:   Pilné zvíře s velikášskými sklony míří do Prahy
Škody se nepochybně nijak nelišily od těch, které bobři působí nebo mohou působit dnes. V krajině rybničních hrází a přívodních stok mají bobři tendenci hráze buď náhodně poškozovat, nebo se dokonce pokoušet s vodou hospodařit jinak, než rybniční hospodáři potřebují.
V roce 1833 se škody působené bobry v jižních Čechách ukázaly být do té míry vysoké, že jejich ochrana byla zrušena a naopak 7. listopadu byl vydán příkaz bobry střílet, vypsané zástřelné činilo pět zlatých. Následovaly znovu roky intenzivního lovu, počet bobrů klesal, v roce 1860 žilo už jen pět rodin v oblasti Staré a Nové řeky. Poslední úlovek bobra byl doložen na hrázi Nové řeky roku 1871. Bobři v přírodě přežívali dál, doklady o úlovcích ale chybí. Patrně i proto, že bobří zvěřina i kožešina byly předmětem značného zájmu pytláků. Na Nežárce u obce Hamr je doložen poslední odchyt jedince z této populace, a to roku 1876
Tak skončil po přibližně sto letech experiment s chovem a reintrodukcí bobra do českých zemí. Stojí za to konstatovat, že bobři tehdy svoji schopnost žít ve středoevropské krajině rozhodně prokázali, a znovu je lidé vyhubili.
Pro současnou situaci, kdy se bobři velmi dynamicky šíří a jako lidem vlastně neznámý druh po dlouhé době znovu kolonizují krajinu naší země, je toto konstatování ovšem značně varující.
Bobři se do českých zemí šíří z několika směrů. Ještě v polovině XX. století žily v Evropě čtyři v podstatě izolované bobří populace, první na Rhôně ve Francii, druhá ve střední Skandinávii, třetí východoevropská, která byla našemu území nejblíže výskyty ve východním Polsku, a konečně čtvrtá, geograficky velmi blízká populace labská u Magdeburku.
Poté byli bobři záměrně reintrodukováni do povodí Dunaje (řeka Inn na hranici Bavorska a Rakouska), odkud se rychle šířili středoevropskou částí dunajského údolí a také jeho přítoky. Na jihovýchod našeho současného území, tedy na soutok Moravy a Dyje, dorazili první jedinci proti řece Moravě už v sedmdesátých letech, pravidelný výskyt nastal v polovině let osmdesátých.
Druhým místem výskytu v povodí Moravy se stala oblast Litovelského Pomoraví, kde byli bobři poprvé vysazeni roku 1991. Z povodí Dunaje se bobři šířili řekou Naab a z ní Kateřinským potokem do oblasti Českého lesa, kde byly zaznamenány první výskyty kolem roku 1990, přítomnost rodin pak roku 1995. Již nějaký čas pronikají dále přes dunajskolabské rozvodí do povodí Mže. Proti Labi se původní labští bobři (pocházející z populace v okolí Magdeburku a Dessavy) dostali do oblasti Hřenska v roce 1992.
Vzhledem k důsledné ochraně a dochází k relativně rychlému šíření bobrů a dnes může být vlastně téměř všude. Pro bobry není překážkou rozvodí, podle pozorování z Tater ani nadmořská výška. Kromě člověka se na našem území nevyskytují predátoři, kteří by byli schopni dospělé bobry aktivně lovit. To u nás v minulosti nepochybně dokázali vlci, jak dokládají současné potravní analýzy z východního Polska, a patrně také medvědi a rysové.
V dnešní době se stala významnou příčinou úmrtnosti doprava. Podle dostupných studií se na úhynu podílí přibližně jednou třetinou. Kadavery ležící na okraji silnice nebo u železniční trati lze ovšem nalézt podstatně snáze než bobry uhynulé v terénu nebo v norách. K regulaci populace kromě přirozených příčin, jako je stáří, nemoci a úrazy, tak přispívají hlavně jarní povodně a s nimi související úhyn mláďat v zatopených norách.
Jak pozorovat bobry
Čtěte také: Bobr se vrací
Po svém druhém návratu do českých zemí působí bobr pochopitelně opět škody vyplývající z jeho „naturelu“. Jsou tu čtyři základní typy: bobři narušují rybniční a říční hráze, způsobují zatápění pozemků, okusují dřeviny a pasou se na polních kulturách.
První typ škod v sobě skrývá velmi nebezpečný prvek: zcela reálné riziko poškození technických vodních staveb (zejména hrází) do té míry, že bobři mohou buď přímo způsobit, nebo urychlit průběh povodní se všemi důsledky.
Proto se dnes zavedení plošného regulačního odlovu bobra v některých regionech aktuálně jeví jako zcela reálné. Je jisté, že prozatím k němu alespoň lokálně docházelo nelegálně, a to přesto, že lov bobra je možné kvalifikovat jako trestný čin. Novodobé diskuse o vhodné kuchyňské přípravě bobří zvěřiny nejsou v oblasti dolního toku Dyje a Moravy nijak neobvyklé.
Populační dynamika bobrů úvahy o případném lovu podporuje. V letech 2000 až 2009 stát zaplatil kompenzaci za vykázané, doložené škody způsobené bobrem téměř 30 milionů korun, po kormoránech a vydře třetí nejvyšší vyčíslené. Škody působené velkými šelmami a losem jsou rozhodně hluboko pod škodami bobřími. Stav bobra se aktuálně odhaduje na 4-5 tisíc jedinců s 10% ročním přírůstkem, redukce v řádu desítek až stovek jedinců tedy jeho početnost zásadně neohrozí.
Bobr je v České republice chráněným živočichem. K jeho ochraně zavazují ČR Bernská úmluva i unijní Směrnice o stanovištích. Podle zákona č. 114/1992 Sb., o ochraně přírody a krajiny a jeho prováděcí vyhlášky č. 395/1992 se jedná o zvláště chráněný, silně ohrožený druh živočicha. Je přísně zakázáno škodlivě zasahovat do jeho přirozeného vývoje, zejména jej usmrcovat, zraňovat, rušit, chytat nebo chovat v zajetí, a to ve všech vývojových stadiích. Dále je chráněn jeho biotop i přirozená a umělá sídla (v případě bobra tedy hráze, nory a hrady), která je výslovně zakázáno ničit, poškozovat či přemisťovat.
Právní rámec
Na bobra pamatuje i zákon č. 449/2001, o myslivosti, jako na zvěř zvláště chráněnou podle zvláštních právních předpisů (tedy zákona o ochraně přírody), kterou nelze bez výjimky podle těchto předpisů lovit.
Škody způsobované bobrem může částečně nahrazovat stát dle zákona č. 115/2000 Sb., o poskytování náhrad škod způsobených vybranými zvláště chráněnými živočichy. Částečně proto, že se nahrazují jen škody vzniklé poškozením lesního, resp. „trvalého“ porostu nebo škody vzniklé na nesklizených polních plodinách; náhrada jiných nastávajících škod není dle tohoto zákona možná.
Nelegální lov bobra, stejně jako svévolné ničení jeho staveb, lze postihnout dle zákona č. 40/2009 Sb., trestního zákoníku, i jako trestný čin.
S ohledem na biotop bobra je třeba rovněž vzít v úvahu ustanovení zákona č. 254/2001 Sb., o vodách, který do českého práva transponuje unijní Rámcovou směrnici o vodách.
Nicméně ani jeden z primárních účelů vodního zákona, snižování nepříznivých účinků povodní a s ním související zajištění bezpečnosti vodních staveb (včetně upravených koryt vodních toků a tedy hrází), neumožňuje aktivní postup proti bobrům bez výjimek schválených orgánem ochrany přírody.
Výjimky z přísné ochrany přicházejí v úvahu jen ze závažných důvodů, jako jsou: ochrana jiných volně žijících živočichů, planě rostoucích rostlin nebo stanovišť; prevence závažných škod, zejména na úrodě, lesích, vodách a ostatních typech majetku; v zájmu veřejného zdraví, bezpečnosti nebo jiných důvodů převažujícího veřejného zájmu; nebo pro účely vědy či výzkumu.
Tyto výjimky udělují orgány ochrany přírody v případech, kdy jiný veřejný zájem převažuje nad zájmem ochrany přírody, neexistuje jiné uspokojivé řešení a povolovaná činnost neovlivní dosažení či udržení příznivého stavu druhu z hlediska jeho ochrany.
Jak řešit zjevnou kolizi zákonné ochrany konkrétního živočišného druhu a škod tímto druhem způsobených? V tuto chvíli vstupuje do úvahy kategorie veřejného zájmu. Tímto obecným pojmem bývá zvykem maskovat ledacos, v případě bobra je však celá záležitost dostatečně zřetelná. Není dlouhodobě možné bobry chránit tam, kde v důsledku jejich činnosti vzniká riziko přímého ohrožení člověka. Zkušenost z nedávných rozsáhlých povodní (1997, 2002) je jednoznačná. Tedy, není-li možné jiné řešení, bude rozhodně nutný zásah, v tomto případě zabránit šíření bobra do nejohroženějších oblastí. Vyztužit hráze tak, aby je bobři nenarušili a další podobná opatření jsou, s ohledem na možné náklady finanční i časové a jen částečnou účinnost, jen těžko představitelná.
Čtěte také:  Labští bobři a loňské povodně
Teoretickou úvahu zde naštěstí můžeme podpořit i příklady z praxe, neboť během posledních let byly uděleny výjimky k odstraňování bobřích hradů a hrází a zasypávání nor (Jihomoravský kraj) i k rozebírání hrází a následně eliminaci (obec Březolupy v kraji Zlínském).
Jihomoravský kraj zvolil v roce 2011 při odstraňování bobřích staveb poměrně citlivý přístup. Docházet k němu smí jen v obdobích, kdy nehrozí usmrcení či poranění jedinců zasypáním – na jaře před narozením mláďat a na podzim před zimním omezením aktivit do blízkého okolí bobřího obydlí; okruh oprávněných osob je omezen a zásah musí být jak dopředu oznámen, tak i zpětně zdokumentován. K eliminaci jedinců by bylo třeba další výjimky, která ale nebyla udělena.
Obci Březolupy Zlínský krajský úřad původně (v roce 2012) udělil výjimku k rozebírání bobřích hrází. Bobří rodina, která se v rybníce ležícím v blízkosti obce usídlila v roce 2008, stavbou kaskády hrází znemožnila průtok vody obtokovým kanálem a rybniční hráze zároveň narušila stavbou nor tak, že kanál a rybník vytvořily spojité nádoby. V případě dlouhodobých nebo intenzivních krátkodobých srážek tak reálně hrozilo protržení nebo přelití hrází a zatopení obce. Rozebírání bobřích hrází se nicméně nesetkalo s úspěchem, neboť bobři je dokázali v řádu dnů opět postavit. Proto Zlínský kraj povolil v roce 2013 v obci eliminaci (lov nebo odchyt s následným usmrcením) místní populace. Proklamovaným veřejným zájmem byla zejména ochrana před povodněmi. Zatím došlo k usmrcení celkem pěti jedinců, ovšem ani jeden nebyl z teritoriálního rodičovského páru. Bobři po několika výstřelech ihned přesunuli svou aktivitu do nočních hodin, kdy není dovoleno lovit střelnou zbraní.
Státní Agentura ochrany přírody a krajiny postupně vypracovala dva Plány péče, z nichž první z roku 2005 nebyl nikdy přijat. Druhý, dlouho připravovaný, aktuálně vstupuje v platnost, s tím, že území státu dělí na tři zóny.
V první z nich (A) je bobr vítán a podporován a k jeho lovu by mělo docházet jen ve výjimečných případech. Tato zóna zahrnuje zejména všechny oblasti soustavy NATURA 2000, ve kterých je bobr předmětem ochrany.
Ve druhé, přechodové zóně (B) je bobr sice tolerován, zároveň ale nemá dojít k vytvoření plošného osídlení. Předpokladem je nutnost minimalizace způsobovaných škod a jejich předcházení.
Ve třetí, rizikové (C), je přítomnost bobra označena za nežádoucí. Jedná se zejména o území, kde by bobři mohli způsobit zásadní bezpečnostní riziko, jakož i riziko hospodářských škod, jako jsou rybniční oblasti Jihočeského kraje. V zóně (C) má být bobr důsledně eliminován a mají být podniknuta veškerá opatření proti možnosti jeho usídlení.
V Jihočeském kraji se v současné době připravuje opatření obecné povahy, které Plán péče uvede do praxe. Na jeho základě se má všemi možnými způsoby včetně lovu zabránit, aby se bobr na území jižních Čech, s výjimkou Národního parku Šumava (který je zahrnut do přechodové oblasti B), nemohl usídlit. Během těch mnoha let příprav a schvalování se však mezitím stihlo na území Jihočeského kraje již několik bobřích rodin usadit. Jak zabránit, aby zde vznikla stabilnější životaschopné populace, se tak záhy stane první zkouškou Plánu péče v praxi.
O přítomnosti bobrů v naší krajině bude očividně nutné ještě vést dlouhou a možná nekončící debatu.
Za poskytnutí cenných informaci autoři děkují RNDr. Vlastimilu Kostkanovi, Ph.D., a Ing. Jiřímu Burešovi.
Na vesmir.cz si můžete přečíst také článek Jana a Dominika Andreskových Vlk se vrátil. Přežije v Čechách?
Bipolární porucha u rodičů nese značné riziko pro potomky, že budou trpět stejným onemocněním. Co můžeme udělat pro jeho zmírnění? Jak těmto dětem pomoci? Jednou z cest je i program sledování dětí rodičů s touto poruchou, kterou zahájili lékaři v pražském Motole.
Bipolární afektivní porucha (Bipolar disorder, BD), již charakterizuje výskyt závažných epizod poruch nálady (manických a depresivních), je onemocnění na celý život. Původní údaje o frekvenci výskytu bipolární poruchy v populaci nebyly až tak vysoké, odhadovalo se, že jí trpí 1,5-3 procenta dospělých. V posledních desetiletích však její výskyt stoupá.
Genetické faktory se na vzniku onemocnění podílejí v sedmdesáti až osmdesáti procentech. Nejde však o žádný jednoduchý typ dědičnosti. Studie odhalily poměrně velké množství genů, které v určité kombinaci s nepříznivými vlivy prostředí dávají bipolární poruše vzniknout. Mezi vlivy prostředí patří především vysoký stres, konzumace drog a alkoholu. Jejich význam pro spuštění epizody však s trváním onemocnění klesá.
Dlouhodobě odborníci považovali bipolární poruchu za onemocnění propukající převážně v rané dospělosti. Ze studií probíhajících v devadesátých letech však vyplynulo něco jiného. Dospělí s bipolární poruchou byli dotazováni, kdy se domnívají, že jim začaly první duševní obtíže. Šedesát procent uvedlo, že před osmnáctým rokem a pětina před třináctým rokem.
U pacientů se závažnějším průběhem onemocnění, vyžadujícím častější hospitalizace, uvádělo dokonce až 67 procent začátek problémů v dětství. Na druhou stranu od prvních symptomů k rozpoznání onemocnění a správné diagnóze často uplyne řada let, podle studií deset až šestnáct.
Na tuto dobu vzpomínají pacienti s bipolární poruchou jako na období velkých obtíží, nepochopení ze strany okolí a velkých ztrát. Převažujícím důvodem tohoto prodlení je, že první psychické změny ještě nevypadají jako bipolární porucha. A ani nejbližší okolí pacienta je nepovažuje za onemocnění. Pacienti si zpětně vybavují, že byli v dětství náladoví, trpěli řadou úzkostí, poruchami spánku, občas propadali smutku nebo podrážděnosti bez zjevné příčiny, některé z nich okolí považovalo za zlobivé děti nebo nezvladatelné puberťáky. Ve skutečnosti se však u nich jednalo o první projevy budoucí nemoci.
Největšímu riziku vzniku bipolární poruchy jsou vystaveni potomci rodičů, kteří sami tímto onemocněním trpí. Pravděpodobnost výskytu onemocnění je u nich až čtyřikrát vyšší než u dětí zdravých rodičů, navíc u nich jsou významněji přítomny i další rizikové faktory – porucha pozornosti s hyperaktivitou, časté úzkosti a poklesy nálady. Geneticky zatíženým dětem hrozí s větší pravděpodobností nejen bipolární porucha samotná, ale i to, že se u nich rozvine široká škála psychopatologie obecně.
Co můžeme udělat pro včasnou diagnostiku a zmírnění dopadů onemocnění? V rozvinutých zemích, jako jsou USA, Kanada, Švýcarsko a Nizozemsko, se problematice rizikových skupin pro bipolární poruchu věnuje značná pozornost. Více než tři desetiletí tam probíhají programy, v jejichž rámci sledují lékaři vývoj dětí a adolescentů, vystavených vyššímu riziku bipolární poruchy pro onemocnění jednoho z rodičů.
Programy mají podobu screeningových vyšetření s roční periodou. Jejich hlavním cílem je zachytit první projevy duševního onemocnění, včasnou léčbou snížit dopady na vývoj dítěte a zlepšit prognózu do budoucna. Součástí je vyšetření psychiatrem, psychologem a zpracování dotazníků, které vyplní dítě i rodiče.
První takovéto studie se začaly objevovat v 80. letech 20. století. Jejich výsledky shrnul v rozsáhlé metaanalýze tým Micheline Lapalme (1997). Porovnali údaje od 772 dětí rodičů s bipolární poruchou a shodného počtu dětí zdravých rodičů. Ukázalo se, že třetina rizikových potomků splňovala kritéria pro závažnou poruchu nálady, zatímco ve skupině kontrolní to bylo jen osm procent. Celkové riziko pro jakoukoliv duševní poruchu bylo u potomků bipolárních rodičů zvýšeno dvapůlkrát. Výskyt bipolární poruchy byl u rizikových potomků 5,4 procenta, zatímco v kontrolní skupině nebyla zachycena.
Od té doby proběhla řada dalších studií se srovnatelnými výsledky.
Na univerzitě v nizozemském Utrechtu zjistili, že ve sledovaném souboru potomků bipolárních rodičů byl výskyt vážných poruch nálady čtyřicet procent, bipolární porucha se vyskytovala u desetiny potomků a nějaké duševní onemocnění až u 59 procent. Když tento soubor sledovali ještě sedm let, objevila se bipolární porucha u dalších třech procent, a tedy výskyt byl až třináct procent, což je čtyřikrát více, než je v běžné populaci. Rovněž stoupl celkový výskyt poruch nálady (především depresivních epizod), a to na padesát procent.
Díky tomuto programu se však zachytily včas už první příznaky a adekvátní léčba výrazně zmírnila dopady na život dětí, adolescentů a celé rodiny.
Jedním z nejdéle trvajících programů pro sledování potomků bipolárních rodičů je kanadský a patrioty snad potěší, že byl založen a stále je veden původem českými psychiatry profesorem Pavlem Grofem a profesorem Martinem Aldou. Založili centra v několika univerzitních nemocnicích, kde nyní probíhá systematický diagnostický a terapeutický program pro děti a adolescenty, jejichž rodiče trpí bipolární poruchou.
U rozsáhlého souboru potomků se zvýšeným rizikem bipolární poruchy pro onemocnění jednoho z rodičů, který sledují již šestnáct let, zjistili až 22% výskyt některé poruchy z bipolárního spektra – bipolární porucha, schizoafektivní porucha (pospolu se vyskytují příznaky schizofrenie a bipolární poruchy), cyklothymie (dlouhodobé a nápadné epizody poklesu nálady a jejího nepřiměřeného zvýšení, ale nedosahující závažnosti bipolární poruchy). Poruchy spektra deprese se objevily u šedesáti procent jedinců v tomto programu.
Hlavním poznatkem z kanadských studií je, že bipolární porucha se pravděpodobně vyvíjí v definovaných stádiích typických pro věk.
První projevy jsou nespecifické a nemají podobu poruchy nálady, nejčastěji jsou to úzkostné poruchy a poruchy spánku, jež pozorujeme v mladším školním věku, později se objevuje stadium mírnějších poruch nálady depresivního typu, říkáme jim poruch přizpůsobení, kdy jedinec reaguje na zátěžové události hlubším a dlouhodobějším poklesem nálady než jeho vrstevníci.
Ještě ale nejde o takzvanou velkou depresi. Ty se typicky objevují až v průběhu mladší a střední adolescence.
S pozdní adolescencí resp. mladší dospělostí přicházejí první jasné manické (nebo mírnější hypomanické epizody) a lze tedy diagnostikovat bipolární poruchu.
Důležité je myslet stále na to, že dítě nebo adolescent bipolární poruchu mít nemusí a s mnohem větší pravděpodobností mít nebude, ale rizika a jeho stupně je třeba vyhodnocovat, a to bez systematického vyšetření nejde. V medicíně takovéto screeningové programy fungují například u žen pro riziko karcinomu prsu či u mužů s rizikem rakoviny prostaty anebo třeba v kožním lékařství k prevenci melanomu.
Lékaři na Dětské psychiatrické klinice Fakultní nemocnice v Motole ve spolupráci s kolegy z Psychiatrického centra Praha získali v roce 2012 grant ministerstva zdravotnictví a založili program při Dětské psychiatrické klinice FN Motol, fungující na kanadském modelu. Konzultantem projektu je prof. Pavel Grof z University of Toronto, který má s touto problematikou zkušenosti za několik desetiletí a patří mezi světově nejuznávanější odborníky na bipolární poruchu a její dědičnost.
Projekt je koncipován jako systematické sledování potomků bipolárních rodičů a zahrnuje velmi komplexní ambulantní psychiatrické vyšetření, psychologické vyšetření, vyšetření EEG evokovaných potenciálů ve vztahu k emočnímu zpracování a vyšetření spánku, tedy mimořádně pečlivé vyšetření, jaké nemá v ČR srovnání.
Rodiče, kteří trpí bipolární poruchou (tedy mají tuto diagnózu potvrzenou psychiatrem), mají děti ve věku 7-20 let a měli by zájem do programu vstoupit, se mohou přihlásit na e-mailu: michal.goetz@lfmotol.cuni.cz.
Rusko-ukrajinská krize otevřela staré rány a odhalila vzájemnou skrytou nevraživost Rusů a Ukrajinců. Ukázala ale i to, že konflikt dalece přesahuje hranice obou zemí. A odkryla dosud nepovšimnutý obdiv značné části Čechů k ruskému myšlení a způsobu vládnutí. Kde jsou kořeny toho všeho? Ptá se psychoanalytik Vlado Šolc.
„Dnešní doba ukazuje s naléhavou jasností, jak málo jsou lidé ochotni přijmout názor z druhé strany, i když je tato schopnost základní a nevyhnutelnou podmínkou pro fungovaní lidského společenství. Každý, kdo si dělá nárok, aby našel sám sebe, se musí potázat s tímto problémem. Protože, do jaké míry neuznáme platnost jiné osoby, do té míry neuznáme právo existence ‘druhého’ uvnitř nás – a naopak. Schopnost vnitřního dialogu je základní podmínkou vnější objektivity.”
Carl Jung, par. 187, VS 8, 1981.
Zhruba 85 procent ruské populace schvaluje většinu z kroků prezidenta Putina. Překvapivá jsou však nedávná zjištění české Akademie věd, podle kterých asi čtvrtina Čechů schvaluje ruský postup vůči Ukrajině a vnímá sankce, které uvalily západní země na Rusko, za velmi negativní (dle průzkumu Postoj české veřejnosti k dění na Ukrajině – květen 2014).
Všechny ty postoje, které se vyhraňují nejen v tomto případě vůči „Západu“, spojuje v zásadě nedůvěřivý, někdy by se dalo říci až paranoidní pohled na západní přístup ke krizi. Každá připomínka či potvrzení manipulativních a lživých postupů ruských politiků je zpochybněna a vyvrácena něčím, co je zpravidla méně věrohodné než ona původní připomínka.
Většina krajních názorů má mnoho společných rysů: síla a rychlost utváření zastávaného názoru, bizarnost, pomíjení faktů, vyhýbavost odpovědí, nekompromisnost a útočnost vůči opačnému názoru, neschopnost oddělit dobrý důkaz od špatného, kvazi-intelektualismus a překroucená logika, jednostrannost, rozhodování na základě přemíry citu, přílišná emocionální zainteresovanost a tak dále. Právě tento fenomén v psychologii spadá do oblasti konspirační teorie.
Konspirační teorie nás mají přesvědčit o tom, že to, co se na první pohled jeví jako rozumné vysvětlení, je vlastně dokonale propracovaná lživá opona, maska, za kterou vězí geniální skutečnost. Ti, co „prozřeli“, se postupně dostávají k tajným informacím, které důmyslný trik konspirace odhalí.
Je to zpravidla vláda nebo centrální finanční skupina, která vytváří fiktivní skutečnost, aby zamaskovala své mocenské plány. Mocným je přikládána doslova ďábelská záludnost a síla.
Podle zastánců konspiračních teorií mocní postupně zahlazují stopy a investují čas a peníze, aby zamaskovali svou motivaci. U konspirační teorie je to stále člověk (výjimečně mimozemská civilizace), který zařídil děj věci tak, aby to vypadalo na přírodní dění, náhodu, případně dílo někoho jiného. Motivace pro to jsou zpravidla moc a peníze.
Pro ty, kdo následují konspirační teorie, nahodilosti vlastně neexistují; všechno je zredukováno na původní plán mocného. A už samotná představa, že se vlastně podílejí na odhalení tajného plánu, jim dodává pocit síly a kontroly. A v téměř náboženské zanícenosti je protichůdný či odporující názor jen ještě více utvrdí v již zastávaném postoji. Skrze víru ve své teorie se jim dostává pocitu vysvětlitelnosti životních a přírodních dějů, ale také pocitu možnosti nastolení spravedlnosti. Odhalují přece viníka. Původce „všeho zla“.
Ve většině případů je jejich postoj neotřesitelný. Ani tak dobře zdokumentovaný fakt, jako byl útok 11. září 2001 na WTC v New Yorku, nezmění nic na hloubce přesvědčení, že ho zinscenovala vláda USA.
Zastánci konspiračních teorií nechtějí uvěřit, že by pravda mohla být vlastně jednoduchá, a vždy popírají principy Occamovy břitvy, která v zásadě říká: Pokud nějaká část teorie není pro dosažení výsledků nezbytná, do teorie nepatří. Důvěřují „tajnému“ zdroji více než obecně rozšířeným informacím. To jim dává pocit nadřazenosti a výjimečnosti.
Z pohledu analytické psychologie se jedná vlastně o projekci beznaděje a bezmoci do vnější moci, vnějšího nepřítele, jež tahá za nitky osudu. Její motivace spočívá na pilířích z velké části ponořených do nevědomí. Drží posedlostí, jež si její nositel není vědom – právě proto je promítána do vnějšího nepřítele.
Úpornost, jednostrannost a posedlost názorem, popsané Carlem Jungem, jež jsou tak typické pro příznivce konspiračních teorií a které doslova deformují objektivitu, vypovídají o silné nevědomé dispozici. Tato dispozice může mít vícero příčin. Může být daná komplexem, neboli odštěpením jistého obsahu od vědomé struktury, může být daná identifikací s nevědomým obsahem (neboli archetypem) a zároveň může být výrazem vývojového stádia, kdy je tento nevědomý obsah ještě nedostatečně rozrůzněn. Pokud se stane toto stadium příliš rigidním, tedy dlouhodobě „zaseklým”, změní se obsah v komplex. U konspiračních teorií jde proto zpravidla o kombinaci vícerých důvodů.
Zatímco řešení je vlastně jednoduché (t.j. odhalení viníka), jeho naplnění už vyžaduje hrdinské úsilí. Je to vlastně archetypální fantazie o hrdinovi bojujícím se sedmihlavým drakem. Pro ty, kdo věří, že americká vláda zanesla do Afriky ebolu, je porážka USA lépe dosažitelným cílem než potlačení abstraktní eboly.
Při pohledu na ukrajinskou krizi můžeme najít mnohé paralely mezi ruským přístupem k západnímu světu a konspirační teorií. Drtivá většina Rusů věří, že ve sporu o Ukrajinu jde vlastně o zápas dobra se zlem. Většina vnímá Západ jako nepřítele, který se snaží sebrat jejich kulturu, národní identitu, ale možná je i vojensky obsadit. „Fašistický“ Západ v čele s USA chce znárodnit jejich továrny a udělat z nich svého vazala, jak se nechala slyšet jedna paní na ruské NTV. Od dob studené války se ruské myšlení v mnohém nezměnilo.
Ve sporu „o Ukrajinu“ hraje roli i další psychologický fenomén: Nejen kultura, dějinné úspěchy, ale také traumata a vývojové trhliny do velké míry formují to, čemu říkáme národní charakter, jazykem hlubinné psychologie: kolektivní psýché národa.
Zatímco úspěchy a posun jsou vystavovány na odiv, na nevědomé úrovni dlí potlačená bolest; říkáme, že upadá do stínu. Z evolučního hlediska má tento mechanismus smysl, protože udržuje psychický systém ve stavu zvýšené citlivosti, připraven zabránit opakování traumatu, případně zničení.
V ruské psýché má tento aspekt kulturního komplexu podobu strachu z vnějšího nepřítele v kombinaci se strachem z přijetí osobní zodpovědnosti. Tato konstelace je perfektní příležitostí pro vladaře.
Je těžké říci, do jaké míry se prezident Putin identifikuje s touto ruskou duší a do jaké míry zrcadlí její potřeby. Jisté je, že se v něm ruský národ vidí a on ví, jak si ho omotat kolem prstu.
Jako dobrý diktátor na jedné straně udržuje ideu vnějšího nepřítele a na straně druhé slibuje národu moc a sílu. Udržuje plamen ruského snu o všemocné a neporazitelné ruské říši.
Ukrajinská krize přichází jak na zavolanou; kremelská propaganda působí jako mocný katalyzátor. Probouzení nacionalismu je příležitostí na odvrácení pozornosti od vážných vnitřních problémů, se kterými se Rusko potýká.
Pro ruský národní charakter je též typické, že očekává řešení od svého vladaře a tomuto plně důvěřuje. Dá se říct, že mu odevzdává vlastní moc. Většina Rusů si takto ještě stále představuje demokracii. Vůle vladaře je vlastně vůlí lidu. Policie, soudy a média pak neslouží lidu, ale vladaři. „Krym je náš, o tom se nebudeme bavit,“ řekla mi jednou ruská známá. Vnímání demokracie přes filtr studené války a ruský imperialismus je pro ně stále přirozené. Zdá se ale, že v tomto ohledu ale dochází k pomalé změně. Můžeme říci, že uvnitř ruské psýché pozvolna narůstá energie, projevuje se zvýšenou nabuzeností a semknutostí, nacionalismem, jejž pozorujeme v nedávné době.
Výše řečeným se dá vysvětlit, proč padá propaganda na tak úrodnou půdu. Ani za dob SSSR se Rusové tak silně neidentifikovali s politikou Kremlu. Putin mluví ruskému národu takříkajíc z duše.
Tak jako ve vývoji jednotlivce dochází k dosažení kulminačního bodu, kdy se aktivují nevědomě obsahy, tak také národ přechází obdobím deintegrace a případně reintegrace. Zda se, že Rusové si víc než kdy jindy uvědomují úroveň, které Západ dosáhl. I když to nahlas neříkají, vidí v západním vývoji něco přitažlivého a snad i magického. Je to jako rivalita s bratrem, který se „vyšvihl“. Západ jim připomíná vlastní zaostalost, proto se vůči němu tak vymezují.
Pro Rusy je zřejmě stále těžké pochopit, jak může demokratický proces odhalit vlastní slabosti, a právě tím se posunout dál. Kritika sebe sama, potažmo kritika vlastní vlády se děje v Rusku stále jenom v náznacích.
Rusům nesmí nikdo připomínat jejich slabosti, naopak každý malý pokrok je vydáván na odiv. Úzkostná snaha zamaskovat nedostatečnost je velmi patrná. Právě proto, že je tak těžké se vyrovnat se svým kulturním komplexem, dochází v ruské psýché k štěpení, kdy je „temná část“ promítnuta na „nepřítele“ a ta pozitivní zase slouží jako návod pro hrdou identifikaci.
Rusové chápou západní demokracii dle své projekce, proto jim přijde naprosto normální představa, že si západní státy platí novináře, aby vytvořili protiruskou propagandu. Že se NATO chystá je vojensky ohrozit.
Ukrajinská krize přichází jak na zavolanou; kremelská propaganda působí jako mocný katalyzátor. Probouzení nacionalismu je příležitostí na odvrácení pozornosti od vážných vnitřních problémů, se kterými se Rusko potýká.
Pro ruský národní charakter je též typické, že očekává řešení od svého vladaře a tomuto plně důvěřuje. Dá se říct, že mu odevzdává vlastní moc. Většina Rusů si takto ještě stále představuje demokracii. Vůle vladaře je vlastně vůlí lidu. Policie, soudy a média pak neslouží lidu, ale vladaři. „Krym je náš, o tom se nebudeme bavit,“ řekla mi jednou ruská známá. Vnímání demokracie přes filtr studené války a ruský imperialismus je pro ně stále přirozené. Zdá se ale, že v tomto ohledu ale dochází k pomalé změně. Můžeme říci, že uvnitř ruské psýché pozvolna narůstá energie, projevuje se zvýšenou nabuzeností a semknutostí, nacionalismem, jejž pozorujeme v nedávné době.
Pro ruský národní charakter je rovněž typická vysoká míra „kolektivnosti“. Ještě se málo vymanil ze stínu socialistické historie. Traumata událostí říjnové revoluce, která ještě prohloubila druhá světová válka, poválečný vývoj v Rusku vyléčil jen zdánlivě.
Novým lékem je obrácení ruské duše ke své dávné grandiózní fantazii o velkoruské síle. Ruska státní televize, kterou sleduje 94 procent ruského obyvatelstva, tuto fantazii bohatě živí. Říká Rusům, že jsou silnější, odolnější a lepší, než si sami o sobě tajně myslí. Vytváří v nich pocit, že se stačí semknout a následovat vedení mocných a všechno bude lepší.
Obrovská většina (až 80 procent) Rusů vůbec neočekává, že by mohla sama něco změnit, oddaně přenechává moc v rukou silných. Nedůvěřuje vlastní schopnosti a obává se, že svobodné rozhodování povede k chaosu. Mocní právě z této bezmocnosti těží a na ní budují svou politiku.
Je to takový bludný kruh: propaganda, která je přímo řízena a placena státními penězi, je umocňována nevědomou dispozicí ruské psýché.
Ruský národ je také odjakživa více pocitový než Západ. Komplexy, jež plodí silné emoce, tak přispívají k pořádnému nepochopení – dosahuje právě úrovně konspirační teorie, již přijímá národ jako celek.
Západní státy a USA zase na oplátku démonizují Rusko. Očarován ideály spravedlnosti Západ přehlíží, že Rusko hraje svou hru o spravedlnost podle principu „vyšší bere“. Démonizace Ruska může vést k zbytečnému vyhrocení konfliktu a zintenzivnění narcistních obran. Přístup dospělý-dospělý zmírňuje konflikt. Jednota a konzistentonst sankcí Západu se ukázala jako účinný prostředek, na který Rusové slyší. Obzvlášť pak oligarchové, které mnohem víc než nacionalismus zajímají peníze.
Demokracie není stavem, nýbrž procesem. Během něj se převodem nevědomého na vědomé stává ten, kdo procesem prochází, sám sebou – individuem (proto se proces odborně nazývá individuace). Každý stát a národ si jí musí projít sám. Dochází při tom k integraci všeho minulého do přítomného vědomí, prostřednictvím dialektického střetu „starých“ zažitých principů a nových myšlenek, vhledů vznikajících pokrokem kultury. „Nové“ nemusí nutně znamenat lepší, je spíše ideálem, jenž musí být testován „naživo“.
Jestliže vnímáme demokratický proces jako pokrok, pak v něm musí docházet ke konfrontaci s vlastním stínem. Jedině sebekritika a upřímná snaha o sebepoznání může nastolit změnu. Totalitní režimy svůj stín potlačují, zodpovědnosti se brání vší silou a udržují lež, která se dříve nebo později stane iluzí bránící pokroku. Podle Platóna již Sókratés učil, že občan má doslova povinnost kritizovat svou vládu. Pro ruskou duši je nastolení této myšlenky v praxi teprve velkým úkolem.
Přechod od masovosti k individualitě je procesem vědomí, a proto není nikdy přímočarý. Jak říkal Carl Jung, podobá se spíše tápání v labyrintu. Abychom se mohli posunout, musíme se někdy vrátit zpět.
Válka názorů, jejímiž jsme svědky v posledních měsících v Rusku i v Česku, je výrazem hledání sebe sama v labyrintu demokracie. Ukazuje nám, jak důležité je hledat, porovnávat, ptát se a hlavně se nebát mýlit. I náš národ se jen pomalu individuuje, hlouběji poznává aspekty demokracie a vynořuje z kolektivity. Mnohým ruský způsob vládnutí imponuje ze stejných důvodů, jež imponují Rusům. Ztotožnění se s vůdcem a víra, že vůdce shůry sešle řešení, jsou bohužel sterilní. Hledání vladaře-spasitele je sice přitažlivou archetypální fantazií, ta ale může dojít svého završení jedině poznáním, že skutečná moc nedlí v mase, nýbrž v individuu, jež vládne “zdola nahoru,” a pro které staří Řekové tuto nádhernou a zároveň tak křehkou ideu demokracie vytvořili.
Pokoušeli jste se někdy na internetu zjistit, co jste potkali v přírodě za živočicha či rostlinu? Nebo jste chtěli najít, co za druh se skrývá pod latinským či českým druhovým názvem, na který jste narazili v literatuře? Možná jste se při tom dostali i na stránky BioLib.cz.
BioLib (zkratka od „biologické knihovny“) vznikl před více než dvanácti lety, v době, kdy na internetu publikovala jen hrstka „počítačově nejodvážnějších“ přírodovědců. Stránek o přírodě, zejména o taxonomii, bylo pomálu a jejich autorům většinou chyběly znalosti umožňující vytvořit stránky tak, aby bylo snadné je dlouhodobě udržovat.
Vše vlastně začalo knihou entomologa Jiřího Niedla Okouzlen brouky a hady, která mne jako budoucího autora BioLibu přivedla k zájmu o přírodu a zejména o brouky. Kniha obsahovala spousty latinských názvů a skoro žádné obrázky, a tak jako jediný průvodce ke knize fungoval stoletý atlas brouků po dědečkovi. Za těch sto let se však názvy některých druhů změnily a obrázkové tabule také občas neodpovídaly skutečnosti. Když jsem se později začal seznamovat s počítači a internetem, bylo mi hned jasné, co přesně chci (ve vší naivitě) udělat: internetový atlas českého hmyzu!
To, co bylo ze začátku jasné, se ovšem hned zkraje poněkud zvrhlo, a tak vzniknul BioLib – nástroj, pomocí kterého lze zpracovat taxonomii libovolné skupiny organismů z celého světa a doplňovat ji obrázky, texty a dalšími údaji.
Protože už tehdy jsem si uvědomoval, že práce na takovém projektu není v silách jednoho člověka, snažil jsem se od začátku nástroj koncipovat tak, aby ho mohlo používat více správců, kteří by měli rozdělená práva na jednotlivé taxonomické skupiny, nebo třeba jen na určité sekce galerie. A nejen to – aby ruku k dílu mohl přiložit kdokoliv.
Uživatelé BioLibu tak mohou do galerie přidávat určené i neurčené fotografie, navrhovat změny jejich určení, doplňovat chybějící druhy, vědecká synonyma, názvy a texty v nejrůznějších jazycích a řadu dalších informací. Ty se však do dat nepromítají rovnou, jako je tomu u řady jiných otevřených encyklopedií, ale všechno je nejdříve ověřováno správci, kteří mají příslušnou část BioLibu na starosti. Někteří se věnují pouze obrázkům v galerii, jiní třeba pouze taxonomii nějaké skupiny organismů. BioLib navíc umožňuje některé větve taxonomie zamykat před změnami od jiných správců s obecnějšími právy, takže třeba ten, kdo má práva na změny v systému brouků, nemůže dělat změny v zamčeném systému kupříkladu čeledi majkovitých.
Mezi správci jsou odborníci z univerzit a muzeí, ale i nadšení amatéři, kteří za dobu svého působení na BioLibu prokázali dostatečný přehled o aktuální systematice určité skupiny. Bohužel ne na všechny skupiny jsou na BioLibu správci, a proto některé části systému či galerie mohou za ostatními zaostávat. Vždy uvítáme pomoc dalších odborníků s úpravami systému a určováním fotografií, a to i u skupin, na kterých už někdo pracuje.
Pro správce je pak otázkou několika kliknutí změnit určení fotografie, přijmout obrázky a data od uživatelů nebo třeba upravit taxonomii nějaké skupiny. Každá změna se okamžitě promítne do všech stránek na BioLibu – pokud někdo změní český či vědecký název druhu, nový název se hned zobrazí v galerii a dalších seznamech. Samozřejmě ani správci nejsou neomylní a v tak velkém množství dat se mohou objevit chyby, kterých si správci nevšimnou. Kdokoliv ale na takovou chybu narazí, má možnost na ni upozornit komentářem či rovnou navrhnout její opravu. Čím větší množství uživatelů se bude na BioLibu podílet, tím kvalitnější obsah bude dostupný jim a ostatním uživatelům.
Díky ochotné pomoci mnoha odborníků i laiků a profesionálních i amatérských fotografů hned v době vzniku BioLibu začal počet druhů v taxonomické databázi i v galerii rychle přibývat. Dnes je v BioLibu přes 800 tisíc druhů a v galerii 240 tisíc fotografií. Práce samozřejmě jen tak neskončí, pořád je co doplňovat, aktualizovat a vylepšovat. BioLib obsahuje řadu nástrojů, pomocí kterých lze kontrolovat aktuálnost a úplnost taxonomických informací jednotlivých skupin například porovnáním s daty z jiného zdroje. S pomocí těchto dat lze doplňovat chybějící synonyma, přesouvat druhy či celé skupiny do jiných částí systému, slučovat či rozdělovat synonymizované druhy a podobně, vždy je ale potřeba, aby tyto úpravy rozhodoval nějaký odborník. Proto jsou některé části systému daleko aktuálnější než většina jiných taxonomických databází, zatímco některé na přepracování teprve čekají.
Kromě taxonomického systému a galerie nabízí BioLib funkce, jako jsou územní či tematické seznamy druhů a fotografií (např. fotografie housenek), databázi odkazů a literatury, slovník pojmů, databázi zajímavých přírodních lokalit, systémy biotopů, možnost publikovat články, diskusní fórum, funkce pro faunistická mapování a mnoho dalších. Denně navštíví BioLib kolem 7 000 uživatelů, některé dny i přes 10 000 lidí z ČR i ze zahraničí. Jsou mezi nimi odborníci i laici, studenti a učitelé z vysokých, středních i základních škol, překladatelé, redaktoři, sběratelé a fotografové. BioLib.cz dnes patří k největším projektům svého druhu na světě.
Jednou z významných funkcí BioLibu je veřejné mapování výskytu vybraných druhů živočichů v ČR, na kterém se podílejí i Agentura ochrany přírody a krajiny ČR, Národní muzeum, Muzeum přírody Český ráj a další instituce. Mapují se savci, obojživelníci, plazi, ryby a dále vybrané druhy bezobratlých, přičemž počet mapovaných druhů stále roste. Nasbírané údaje ověřují správci a potvrzená pozorování se automaticky promítají do mapek rozšíření. Data jsou také pravidelně odesílána do nálezové databáze AOPK ČR. Údaje nasbírané pomocí BioLibu jsou součástí několika publikací a článků.
Mimo mapování může být pro odborníky faunisticky a floristicky zajímavá také galerie obrázků, do které nahrávají své snímky stovky amatérských i profesionálních fotografů. Touto cestou se již podařilo zjistit mnoho zajímavých údajů o výskytu ohrožených druhů v ČR, či dokonce o druzích pro ČR nových.
V roce 2013 byl například jedním z uživatelů Biolibu vyfotografován v oblasti jižní Moravy kriticky ohrožený motýl hnědásek osikový (Euphydryas maturna), což je jeden z mála druhů živočichů (a zároveň jediný zástupce hmyzu), pro který v ČR funguje záchranný program, navíc je známa jen jeho jediná lokalita – v Polabí ve středních Čechách, na ostatních místech již vyhynul. Výskyt další populace na Moravě by byl menší zoologickou senzací, bohužel však odborníci na lokalitě v roce 2014 výskyt druhu nepotvrdili a nelze tak vyloučit například vypuštění chovatelem, navíc v roce 2013 byl zjištěn jen jediný kus.
Faunisticky zajímavých nálezů je víc, například doložený výskyt tchoře stepního z oblasti střední Moravy v roce 2013 díky Mapování savců je jedním z hrstky doložených nálezů tchoře stepního v ČR po roce 2000.
Dá se s jistotou říct, že kvalita obsahu BioLibu stojí a padá na lidech, kteří jsou ochotni se na něm podílet. I když je mezi správci mnoho odborníků z různých univerzit, muzeí či zoologických zahrad, oficiálně za BioLibem žádná instituce nestojí. Autor stránek i všichni správci pracují na BioLibu ve svém volném čase, protože je to baví a považují to za užitečně strávený čas.
Náklady za provoz serveru a literaturu hradíme povětšinou z vlastní kapsy. I proto bohužel ne všechno vždy funguje tak rychle, jak by mělo, ať už server samotný, nebo proces potvrzování fotografií a rozšiřování taxonomického systému. Jsme ale přesvědčeni, že se nám s pomocí ochotných lidí podaří všechno vyřešit a zajistit, aby BioLib (nejen) na českém internetu dále fungoval jako pomůcka pro všechny lidi se zájmem o přírodu, prostředek pro popularizaci biologie a komunikační můstek mezi odborníky a veřejností.
Činnost nadšenců a milovníků historie, kteří se své zálibě věnovali především ve volném čase, neodmyslitelně patří k počátkům archeologie. Byli to právě učitelé, kněží, lékaři nebo podnikatelé, kteří vytvořili v druhé polovině 19. a na počátku 20. století základ archeologických sbírek v řadě muzeí. Archeologie se posléze stala ryze věcí profesionálů – a dnes je třeba hlubokou propast mezi nimi a amatéry znovu překonat.
Archeologický sbor Národního muzea měl v letech 1851–1871 celkem 123 členů, z nichž pouze deset bylo v muzeu zaměstnáno. To je výmluvný příklad tehdejšího zapojení amatérů. Podobně v roce 1919 počet spolupracovníků a korespondentů nově vzniklého Státního archeologického ústavu značně převyšoval počet jeho stálých zaměstnanců. Nicméně už v období mezi světovými válkami si ti, pro něž se archeologie stala profesí, začínali uvědomovat, že archeologický výzkum je, na rozdíl od jiných, neopakovatelnou záležitostí. Věnovali proto stále větší pozornost prostoru a okolnostem, v nichž se archeologické nálezy objevují. Neodborně prováděné „vykopávky“, které snižují vědeckou hodnotu archeologických nálezů, začaly být vnímány jako vážný problém. Jasnou hranici mezi archeologem amatérem a profesionálem pak v roce 1941 vymezilo vládní nařízení, které umožnilo provádět archeologické výzkumy výhradně Státnímu archeologickému ústavu.
Důraz na profesionalizaci archeologického bádání se postupně odrazil i v organizaci zájmových činností. V roce 1956 byla založena Československá archeologická společnost, nástupnická organizace dřívější Společnosti československých prehistoriků, avšak členství v ní bylo vyhrazeno jen profesionálním archeologům. Výrazná profesionalizace archeologie v poválečné období je patrná v celé Evropě na obou stranách železné opony. Většina odborných pracovišť si však i v těchto dobách udržovala síť dobrovolných spolupracovníků, kteří pomáhali sledovat stav archeologických lokalit a informovali o případných škodách. Tito dobrovolníci se rovněž podíleli i na vyhledávání a dokumentaci dosud neznámých památek.
Výraznou změnu přinesl rok 1989, kdy se díky otevření hranic stávají mnohem dostupnějšími nové technologie a mezi nimi i detektory kovů. Archeologové ve většině postkomunistických zemí čelili během velmi krátké doby problému, který západoevropská archeologie řešila již několik desetiletí. Příležitost hledat a nacházet poklady okouzlila během pár let tisícovky lidí.
Jejich motivace i přístupy se však výrazně lišily od tradičních amatérských spolupracovníků. Namísto trpělivého poznávání krajiny a zkoumání historie nastoupilo vyhledávání a shromažďování artefaktů, které se při tradičně vedených výzkumech objevovaly spíše ojediněle. Hledači s detektory začali velmi bezohledně těžit dosud jen velmi málo zmapovaný zdroj archeologických pramenů a do značné míry nebyli schopni, nebo spíše i ochotni, pochopit význam a hodnotu nálezových okolností. Řada z nich si navíc velmi rychle uvědomila tržní hodnotu nacházených artefaktů, které se proměnily v prosté zboží, oproštěné od svého historického a kulturního významu, jehož si tak cení odborná veřejnost. Na rozsah tohoto černého trhu s archeologickými nálezy upozornil v roce 2007 objev několika tisíc archeologických nálezů zajištěných v jednom pražském bytě. Tato sbírka však představovala pouze onen pověstný vrcholek ledovce.
Odhady, kolik archeologických nálezů ročně mizí beze stopy v rukách překupníků a soukromých sběratelů, se značně liší. Shoda však panuje v tom, že můžeme hovořit o desítkách až stovkách tisíc předmětů. Kdybychom se chtěli o takový odhad pokusit, můžeme jako základ použít přibližně 20 000 detektorů kovů, které byly podle prodejců na území ČR prodány. Zbývá jen doplnit, kolik archeologických nálezů může amatérský hledač objevit během 52 víkendů v každém roce. Pokud by jich bylo jen pět, jedná se 100 000 nálezů, z nichž jen pár desítek je odevzdáno do muzejních sbírek.
Reakce profesionálů na rabování archeologických nalezišť byla zcela logická. Prvotní neurčité rozpaky, nezájem a podcenění situace vystřídalo odmítnutí v podstatě jakékoli komunikace ze strany archeologické obce s uživateli detektorů a na některých pracovištích byly i samotné detektory vyloučeny jako nástroj archeologického výzkumu. Teprve o více než deset let později se mezi profesionály objevily první hlasy, které poukázaly na skutečnost, že takzvaní detektoráři představují velmi různorodou komunitu se značně odlišnými zájmy, motivacemi i cíli, které spojuje pouze jediné – a to využívání stejné technologie. Zdaleka ne všichni se této činnosti věnují s cílem obohatit se a mnozí mají dokonce zájem s profesionálními archeology spolupracovat.
Jakkoli Evropská úmluva o ochraně archeologického dědictví z roku 1992 klade důraz na vysokou odbornou úroveň, na několika konferencích, které byly pořádány k dvacetiletému výročí přijetí této úmluvy, se již objevily hlasy upozorňující právě na to, že jedním z negativních dopadů bylo potlačení amatérské složky archeologického bádání.
Existence dvou dlouhodobě izolovaných světů však vedla ke vzniku řady stereotypů, které do značné míry pomáhají upevnit stávající komunikační bariéru. Jako příklad uvádím pouze ty nejčastější, které se objevují v diskusích mezi archeology nebo na diskusních fórech hledačů:
Archeolog říká:
Hledač říká:
Přestože je na první pohled zřejmé, že argumenty obou stran přehnaně zobecňují a někdy hraničí až s demagogickými prohlášeními, vycházejí často z konkrétních zkušeností. Nicméně jsem přesvědčen, že pouhé hledání pravdy v moři polopravd a zjednodušujících tvrzení nebo prostá snaha pojmenovat viníka současného, vpravdě neutěšeného stavu nic pozitivního pro ochranu archeologického dědictví nepřinese.
Dnes stojíme před velmi obtížným úkolem překonat hlubokou propast, která se v průběhu posledních dvou desetiletí otevřela mezi světem profesionálních archeologů a amatérských zájemců o historii. Zkušenosti z řady západoevropských zemí naznačují, že role pasivních konzumentů odborných a popularizačních sdělení širší laické veřejnosti již přestává vyhovovat. Doba, kdy zájemcům o historii stačilo pozorovat archeologické výzkumy z uctivého povzdálí, případně si vyslechnout krátkou přednášku badatele nad vykopanou jámou, je již definitivní minulostí. Snaha přímo se podílet na poznávání vlastní minulosti a trochu si ji i osahat se totiž v moderní společnosti ukazuje jako stále silnější. Jako pozitivní příklad lze uvést nově zakládaná občanská sdružení uživatelů detektorů kovů, jejichž členové se jako dobrovolníci podílejí na profesionálně vedených archeologických výzkumech, které by často bez jejich účasti nemohly být vůbec realizovány.
V posledních letech to byly například výzkumy na bojišti z třicetileté války v okolí Rakovníka. Desítky dobrovolníků se podílely také na povrchových průzkumech keltského oppida Třísov nebo raně středověkého hradiště v Libici nad Cidlinou. Velký zájem provází také semináře zaměřené na nedestruktivní archeologické metody, které pořádal v posledních letech Archeologický ústav AV ČR v Praze a další obdobné akce pořádané i na dalších odborných pracovištích po celé republice. Síť dobrovolných pracovníků s detektory si buduje také řada regionálních muzejních pracovišť. Další rozvoj těchto aktivit avšak nebude možný bez vzájemné důvěry a pochopení na obou stranách.
Co do hmotnosti je dospělý člověk ze dvou třetin voda. Kdybychom to však vzali na počet molekul, pak jsme „skoro samá voda“, protože přes 99,5 % z ceqlkového počtu molekul v lidském těle připadá právě na molekuly H2O. Toto vnitřní vodní prostředí musíme neustále doplňovat, abychom žili. Kvalitu našeho žití přitom zdroj určitého typu pitné vody může ovlivnit velmi zásadně.
Člověk denně vyloučí asi 2,5 litru vody – z toho asi 1500 mililitrů močí, 100 mililitrů stolicí, 400 mililitrů dýcháním a 500 mililitrů kůží. Jsou to samozřejmě čísla průměrná a odchylky, především směrem nahoru, jsou normální a například u sportovců nebo u lidí pracujících v horkém prostředí zcela běžné. Organismus však musí mít vyrovnanou vodní bilanci, a tak aby tyto ztráty uhradil, musí vodu přijímat. Menší část, asi 300 mililitrů za den, jí vznikne endogenně, čili voda se „nově“ vytvoří v těle metabolickou činností.
Vody vázané v potravě denně přijmeme asi 900 mililitrů. To znamená, že zbytek (asi 1300 mililitrů) musíme do těla dodat přímo formou tekutin (čistá voda, nápoje), jejichž základem je pitná voda. Každý den, po celý život. Při průměrné spotřebě dva litry tekutin za den to za sedmdesát let představuje přes padesát tisíc litrů vody. Pro představu: je to plný bazén o rozměrech 5 x 5 x 2 metry a ještě něco navíc. Pitná voda je tedy nejen naše základní poživatina. Je to i vzácná surovina, předmět mnoha oborů lidské činnosti – a ano, dnes je to i zboží.
Lidé již ve starověku věděli, že mezi vodou a zdravím existuje souvislost – třeba mezi vodou z bažinatých oblastí a výskytem horečky. Bylo to empirické zjištění, které zmiňuje ve svých spisech například již Hippokrates. Trvalo však až do 18.–19. století, než díky rozvoji přírodních věd a pokrokům v chemii, mikrobiologii a epidemiologii mohli být konkrétní původci „vodních nemocí“ poprvé identifikováni.
Známý je příběh londýnského lékaře Johna Snowa, který v roce 1854 dokázal, že epidemie cholery byla způsobena závadnou pitnou vodou, protože v Broad Street onemocněli jen ti lidé, kteří používali vodu z jedné určité studny. Bylo to mnoho let před tím, než Robert Koch v Egyptě objevil a prokázal původce cholery (Vibrio cholerae).
Od těch dob se naše poznání o vztazích mezi kvalitou vody a vznikem určitých chorob mnohonásobně prohloubilo a rozšířilo, a také v praktické oblasti zabezpečení nezávadné pitné vody bylo během 20. století dosaženo neuvěřitelného pokroku. Tento pokrok se však bohužel netýká rovnoměrně celého světa. A tak podle zprávy Světové zdravotnické organizace z roku 2008 žije na naší planetě stále ještě devět set milionů lidí, kteří nemají přístup k nezávadné pitné vodě – a mikrobiologicky znečištěná voda má za následek několik tisíc úmrtí denně.
I když jde především o problém rozvojové části světa, ušetřena není ani Evropa. V roce 2001 zemřelo v Evropě (včetně Turecka, Izraele a zemí bývalého SSSR) v důsledku špatné kvality pitné vody a nedostatečné likvidace a čištění odpadních vod či fekálií třináct a půl tisíce dětí do čtrnácti let. Ale také v České republice a dalších vyspělých zemích je každý rok zaznamenáno několik epidemií z pitné vody, i když naštěstí jen výjimečně končí smrtí. Původci nemocí mohou být u pitné vody povahy biologické, chemické nebo radiologické.
Následující přehled uvádí hlavní zástupce ze všech uvedených oblastí.
Biologické kontaminanty
Vibrio cholerae je bakterie způsobující choleru, životu nebezpečné onemocnění, které se projevuje těžkými vodnatými až krvavými průjmy. Ročně se ve světě vyskytne asi tři až pět milionů případů cholery a sto dvacet tisíc úmrtí, především v Asii, Africe a Jižní Americe. I v České republice se dodnes každoročně vyskytne několik ojedinělých případů importovaných z exotických zemí.
Salmonella enterica typhi je bakterie způsobující břišní tyfus – nemoc, která ještě před sto lety byla nejčastější příčinou vodních epidemií v průmyslově rozvinutých zemích. Charakteristickým obrazem nemoci je náhlý atak horečky, bolest břicha a hlavy, celková schvácenost, nevolnost a průjmy vedoucí k vážné a život ohrožující dehydrataci nebo k perforaci střeva.
Salmonella typhimurium a další druhy vyvolávají salmonelózy – akutní průjmovitá onemocnění s krátkou inkubační dobou (8–10 hodin). Typické jsou explozivní epidemie, při nichž v rozmezí několika hodin onemocní většina osob vystavených nákaze. Salmonelóza je nemoc, která je v Evropě na vzestupu, i když pitná voda není hlavní cestou přenosu.
Shigella dysenteriae, S. flexneri a S. sonnei jsou bakterie způsobující bacilární úplavici, vážné a vysoce nakažlivé průjmové horečnaté onemocnění charakterizované až krvavými průjmy, k jehož vzniku stačí velmi nízká infekční dávka. I když hlavní cesta přenosu je osobní kontakt („nemoc špinavých rukou“), přenos pitnou vodou je také možný a dobře známý.
Viry hepatitidy A, E a F jsou skupiny virů způsobující zánětlivé onemocnění jater a přenášené fekálně-orální cestou. Vyskytují se po celém světě a také v ČR byly v posledním desetiletí příčinou několika epidemií z pitné vody.
Rotaviry jsou hlavní virovou příčinou těžkých horečnatých průjmů u kojenců a malých dětí v rozvinutých i rozvojových zemích. Byly objeveny teprve na počátku sedmdesátých let minulého století. Vzhledem k obtížné diagnostice se rotavirové infekce dostávají do statistik nejčastěji jako „akutní infekční záněty trávicího traktu bez zjistitelného původce“. Přenos pitnou vodou je možný, ale nevíme, jak je častý; rozhodujícím způsobem přenosu je však osobní kontakt (fekálně-orální cesta).
Cryptosporidium je prvok, jehož odolné vývojové stadium (tzv. oocysta) se poměrně často vyskytuje v povrchových vodách a bez důkladné filtrace může pronikat i do pitné vody, neboť používaná chemická dezinfekce je proti oocystám kryptosporidií zcela neúčinná. Způsobuje průjmovité onemocnění zvané kryptosporidióza a ve Velké Británii i v USA je nejčastější příčinou epidemií z vody jak pitné, tak rekreační. Největší epidemie kryptosporidiózy z pitné vody v moderní historii vodárenství byla zaznamenána v roce 1993 v americkém Milwaukee; onemocnělo při ní na čtyři sta tisíc osob a asi sto osob zemřelo.
Giardia intestinalis neboli lamblie lidská a další druhy giardií jsou prvoci (bičíkovci) s podobnou problematikou jako výše zmíněná kryptosporidia. Nemoc jimi způsobená se nazývá giardióza a má obraz průjmového onemocnění, méně často spojeného s postižením jater.
Legionella je bakterie způsobující legionelózu neboli tzv. legionářskou nemoc, která se vyskytuje buď ve formě těžkého zápalu plic, nebo mírnějšího horečnatého onemocnění (Pontiacká horečka). Byla objevena až v roce 1976 po záhadné epidemii v USA, která postihla účastníky sjezdu legionářů (odtud název) a která měla původ v hotelové klimatizaci masivně kontaminované legionelou. Legionela se vyskytuje běžně ve vodách, ale v teplé vodě nebo klimatizačních jednotkách se může pomnožit do velmi vysokých počtů. Riziko nespočívá ve vypití kontaminované vody, ale ve vdechnutí infikovaného aerosolu (kapének) například při sprchování, ve vířivých koupelích nebo v klimatizovaných prostorách. Všechny z výše uvedených nemocí mohou probíhat pod různým klinickým obrazem – od lehkého průběhu, kdy si organismus poradí sám bez léčby, až po život ohrožující nebo smrtelné onemocnění. Zvláště ohroženi jsou citliví jedinci – malé děti a staré osoby, které při průjmovém onemocnění ztratí více tekutin, než jsou schopny přijmout, a také osoby s poruchami imunity, jako je AIDS, některé druhy rakoviny, choroby krve, léčba potlačující imunitu apod.
Sinice (cyanobakterie) jsou nižší organismy přirozeně se vyskytující v povrchových vodách, které se v důsledku eutrofizace vod mohou zvláště v teplém období nebezpečně pomnožit v nádrži nebo rybníku a vytvořit tzv. vodní květ. Některé druhy mohou produkovat různé toxiny, kterých je známo mnoho. Řada z nich negativně působí na určitý orgán nebo systém v těle (podle toho se nazývají – hepatotoxiny, neurotoxiny, embryotoxiny, imunotoxiny aj.), jiné dráždí převážně kůži, což je nepříjemné zvláště pro koupající se, ale pokud jde o vodárenské nádrže, není vyloučen průnik toxinů i do pitné vody. Zdravotní riziko sinic z pitné vody však není dosud zcela jasné.
Chemické kontaminanty
Z chemických kontaminant se mohou ve vodě vyskytnout stovky látek. Mezi nejčastější patří:
Dusičnany a dusitany. V množství jednotek mg.l–1 jsou přirozenou součástí vod, ale jejich obsah bývá často zvýšen. Zdravotní riziko s nimi spojené spočívá v tom, že se v zažívacím traktu redukují na toxické dusitany. Ty v žaludku reagují se sekundárními aminy v potravě za vzniku N-nitroso sloučenin, které jsou podezřívány z karcinogenního účinku. Dále reagují v krvi s hemoglobinem za vzniku methemoglobinu, který není schopen přenášet kyslík, čímž vzniká riziko vnitřního (za)dušení, kterému jsou vystaveni především kojenci do tří měsíců věku.
Olovo je jedním z nejčastěji se vyskytujících těžkých kovů. Znečištění zdrojů vody olovem je už dnes vzácné. Přesto se může v pitné vodě vyskytnout ve zvýšeném množství v některých objektech, které mají starou vodovodní přípojku nebo domovní rozvody z olověného potrubí. Je nebezpečné zvláště pro těhotné ženy a malé děti, protože může vést k poškození vyvíjející se nervové tkáně a k narušení inteligence a chování. Zvyšuje rovněž krevní tlak.
Měď se může v pitné vodě vyskytnout ve zvýšené míře pouze v objektech, které mají domovní rozvody z měděného potrubí a jsou zásobovány vodou agresivní vůči mědi. Zvýšené hodnoty mědi mohou způsobit hořkou chuť vody nebo vyvolat bolest hlavy a břicha, zvracení či průjem a celkovou nevolnost. U malých dětí s určitou genetickou predispozicí mohou vysoké dávky mědi vyvolat zvláštní druh cirhózy (poškození jater). Na druhou stranu má určitý obsah mědi pozitivní význam v tom, že brání množení bakterií ve vodě a na stěnách potrubí.
Arzen je prvek, který se v některých oblastech dostává do vody ve zvýšeném množství vymýváním z podloží. O jeho zdravotní nebezpečnosti se v posledních letech objevilo mnoho nových důkazů, takže jeho povolený obsah v pitné vodě byl, podobně jako u olova, zpřísněn. Způsobuje poškození kůže, cév a oběhového systému a zvyšuje riziko některých druhů rakoviny. K největší otravě z pitné vody v dějinách lidstva došlo právě vinou arzenu, a to v Bangladéši, kde byly po roce 1970 vybudovány tisíce vrtaných studní jako náhrada za mikrobiologicky znečištěné mělké studny, ale nepočítalo se s vysokým přirozeným obsahem arzenu v podzemní vodě, který způsobil vážné zdravotní potíže více než milionu obyvatel této země.
Vedlejší produkty dezinfekce
Různé způsoby chemické dezinfekce ústí ve vznik různých nežádoucích vedlejších produktů. Vzhledem k tomu, že nejvíce se k dezinfekci vody používá chlor, jsou nejlépe prozkoumány vedlejší produkty chlorování. Z organických látek jsou to především nejznámější trihalomethany a dále například halogenoctové kyseliny, karboxylové kyseliny, aldehydy, acetonitrily, furanony či chlorpikrin. Vystavení těmto dezinfekčním produktům bývá spojováno s vyšším výskytem některých druhů rakoviny. I když většina vedlejších produktů chlorování je v důsledku pokusů na zvířatech nebo buněčných kulturách považována za toxické, popřípadě i mutagenní látky, prokázat přímou spojitost poškozeného zdraví člověka s pitím dezinfikované vody je velmi obtížné, a to jak vzhledem k dlouhé latentní době ve vývoji rakoviny, tak vzhledem k nízkým koncentracím těchto látek v pitné vodě. Podezření na potenciální zdravotní rizika těchto látek iniciovalo výzkumy pomocí epidemiologických studií, které potvrdily vztah k výskytu rakoviny močového měchýře u mužů a negativnímu ovlivnění reprodukčních funkcí u žen (hypotrofie plodu). V porovnání s jinými riziky z životního prostředí je však riziko z vedlejších produktů dezinfekce v pitné vodě poměrně velmi nízké.
Pesticidy představují širokou škálu různých chemických látek určených k hubení nežádoucí vegetace, hmyzu, plísní apod. Vzhledem k různé chemické povaze mezi nimi najdeme látky od vysoce toxických po prakticky netoxické a podle toho je velmi různorodý i jejich účinek na zdraví (poškození jater, ledvin nebo krvetvorby, karcinogenní účinek, narušení hormonálního a reprodukčního systému ad.). Zatímco v počátcích byly pesticidní látky těžko odbouratelné (DDT, heptachlor, lindan), což může přes jejich dlouholetý zákaz představovat dodnes problémy ze starých zátěží, nové generace pesticidů jsou již odbouratelné poměrně rychle.
Chlor se přidává do vody záměrně v takovém množství, aby zbytkový aktivní chlor pomáhal vodu dezinfikovat ještě během distribuce potrubím. V ČR je povolen u spotřebitele obsah nejvýše 0,3 mg volného chloru na litr vody. Přestože v blízkosti vodárny může být často tato hodnota vyšší, jde o koncentrace, které nepředstavují přímé zdravotní riziko. Mohou však nepříznivě ovlivnit chuť a pach vody, u citlivých osob též dráždí pokožku. Nepřímé riziko může spočívat ve vzniku vedlejších produktů chlorování (viz předchozí text).
Fluoridy mohou při zvýšeném obsahu v pitné vodě být příčinou zubní fluorózy (skvrnitosti zubů, která vzniká narušením skloviny), při ještě vyšším obsahu pak způsobují kostní fluorózu, která může mít i podobu vážných deformit kostí.
Sírany jsou významnou součástí přírodních vod, ale vyšší koncentrace zhruba nad 400 mg.l–1 mohou ovlivnit chuť vody a v přítomnosti hořčíku způsobit průjmy zvláště u přechodných spotřebitelů, kteří nejsou na daný zdroj vody adaptováni.
Železo je běžnou součástí přírodních vod, ale jeho obsah v pitné vodě se může zvyšovat také korozí potrubí. Od koncentrace 0,3 mg.l–1 výše může negativně ovlivnit organoleptické (senzorické) kvality vody (má hořkou svíravou chuť, žlutavou barvu, rezavý sediment), barvit prádlo nebo vyvolávat zákal a železité bakterie mohou tvořit usazeniny v potrubí. Koncentrace pod 1 mg.l–1 nejsou podle dosavadních poznatků pro zdraví rizikové. Vyšší koncentrace mohou vyvolávat v tkáních oxidační stres.
Mangan se vyznačuje podobnou problematikou jako železo, též je častý společný výskyt – namísto rezavě však barví hnědočerně. V nízkých koncentracích nepředstavuje zdravotní riziko. Vysoké koncentrace ve vodě jsou podezřívány z vyvolání degenerativních změn nervové soustavy.
Radiologické kontaminanty
V přírodě se vyskytující voda, ať již podzemní či povrchová, která byla odpradávna používána k pitným účelům, není nikdy chemicky čistá H2O; jsou v ní rozpuštěny plyny, a především minerální a zčásti též organické látky přírodního původu. V závislosti na místních geologických podmínkách nalézáme vody velmi různého složení. Obvyklé hodnoty obsahu rozpuštěných látek u sladkých vod se pohybují v řádu několika set miligramů na litr.
Hlavní funkcí pitné vody je dodávat do těla vodu – tekutinu, díky níž se všechny složky potravy mohou vůbec vstřebávat, přeměňovat se v těle na potřebné a využitelné komponenty, být dopraveny na potřebná místa a po přeměně být zase odvedeny z těla pryč. Tělo si tuto zevně přivedenou tekutinu musí pro své účely určitým způsobem upravit, protože všechny nitrobuněčné i mimobuněčné tekutiny mají svá specifická složení, která jsou udržována na víceméně konstantní úrovni a mění se jen v úzkém rozmezí hodnot. Proto by se mohlo zdát, že nezáleží na minerálovém složení pitné vody, zvláště když člověk přijímá dostatek všech minerálních látek potravou. Ale tak tomu není. Pokud je v pitné vodě minerálních látek celkově příliš málo, nebo naopak příliš mnoho, popřípadě pokud tam některé určité prvky chybějí a je-li taková voda konzumována pravidelně a dlouhodobě, představuje pro spotřebitele určité zdravotní riziko. A platí to samozřejmě i naopak – pitná voda o určitém složení a obsahu některých prvků bude mít na zdraví ochranný, prospěšný účinek.
Vezmeme-li v úvahu celkový obsah rozpuštěných minerálních látek, pak optimum se pohybuje asi v rozmezí 150–400 mg.l–1. Voda s nízkým obsahem minerálních látek (pod 100 mg.l–1) pomáhá vyšším ztrátám některých esenciálních prvků z organismu a může narušit minerálově-vodní hospodářství organismu, někdy vede i k chorobám spojeným s nedostatkem vápníku a hořčíku, o kterých se píše dále. Naopak voda s vyšším obsahem minerálních látek (nad 500 mg.l–1 a zvláště pak nad 1000 mg.l–1) může být rizikovým faktorem pro vznik některých kloubních poruch, močových a ledvinových kamenů, kamenů žlučníku a slinných žláz a vysokého krevního tlaku (v důsledku vyššího obsahu sodíku).
Z jednotlivých prvků ve vodě, které přispívají pozitivně k lidskému zdraví, jsou to především vápník a hořčík, což jsou prvky nejlépe prozkoumané, ale také fluoridy a uvažuje se též o dalších esenciálních (tedy pro fungování organismu nezbytných) prvcích. Vápník (Ca) i hořčík (Mg) jsou běžnou přirozenou součástí všech vod a jsou hlavní součástí tvrdosti vody: čím je jejich obsah vyšší, tím je voda tvrdší. Obsah vápníku se obvykle pohybuje od desítek do stovek mg.l–1, obsah hořčíku je nižší, zpravidla jednotky až desítky mg.l–1. Některé minerální vody mohou mít stovky až tisíce mg.l–1 obou prvků.
O zdravotním významu těchto prvků v pitné vodě se uvažovalo již na přelomu 19. a 20. století, ale teprve koncem padesátých let se v Japonsku pomocí epidemiologické studie přišlo na to, že v oblastech, kde je pitná voda kyselejší a měkčí (čili kde má nižší obsah Ca a Mg), je vyšší úmrtnost na mozkovou mrtvici než v oblastech s tvrdší vodou. Od té doby bylo toto zjištění – rozšířené obecně nejenom na cerebrovaskulární (mozkově-cévní), ale především na kardiovaskulární (srdečně-cévní) onemocnění – potvrzeno desítkami různých druhů epidemiologických studií v různých zemích světa (např. v USA, Kanadě, Švédsku, Velké Británii, Francii, Itálii, Rusku, JAR).
V průběhu sedmdesátých a osmdesátých let se zjistilo, že klíčovou roli v ochranném účinku tvrdé vody vůči kardiovaskulárním onemocněním hraje obsah hořčíku, zatímco vápník působí spíše podpůrně. Jiné studie z Kanady, Anglie a Švédska prokázaly, že obsah hořčíku ve vodě koresponduje s obsahem hořčíku v srdečním svalu, a byl objasněn mechanismus, jímž nedostatek hořčíku vede ke stažení cév a srdečním arytmiím, což jsou pravděpodobně hlavní příčiny zvýšené úmrtnosti na akutní infarkt myokardu v oblastech, kde je nízký obsah hořčíku v pitné vodě. Nedávná meta-analýza nejdůležitějších epidemiologických studií potvrdila statisticky významný vztah mezi obsahem hořčíku v pitné vodě a úmrtností na kardiovaskulární onemocnění: u populací zásobovaných vodou s obsahem Mg 2,5 – 8,2 mg.l–1 byla o 25 % vyšší úmrtnost než u populací zásobovaných vodou s obsahem Mg 8,3 – 19,4 mg.l–1.
Existuje několik vysvětlení, jak dvě různě tvrdé vody představující relativně nepatrný rozdíl v podílu na doporučeném denním příjmu hořčíku (3 % oproti 10 %) mohou způsobit 25% rozdíl v úmrtnosti – a to u populací, které rozhodně netrpí podvýživou. Moderní rafinovaná strava v důsledku velkých ztrát při zpracování neobsahuje dostatek hořčíku, a tak ho značná část populace přijímá méně, než je doporučená denní dávka. Lidské tělo dokáže hořčík díky jeho příznivé formě využít z vody lépe (z potravy se vstřebá asi 30 %, zatímco z vody 40 až 60 % Mg); u vápníku je využitelnost z vody srovnatelná s mlékem. Vaření v měkké vodě působí značné ztráty vápníku i hořčíku ze zeleniny, masa nebo obilovin (až 60 %!), při vaření v tvrdé vodě jsou tyto ztráty mnohem nižší, vápníkem z vody mohou být dokonce vařené potraviny obohaceny. A konečně nejnovější hypotéza praví, že voda o nízkém obsahu minerálů je díky nižšímu obsahu hydrogenuhličitanů a nižší pufrovací schopnosti kyselejší a její pravidelný příjem vede k posunu pH vnitřního prostředí organismu do kyselejší oblasti, což má za následek vyšší ztráty vápníku, hořčíku a dalších prvků močí, čili podobně jak bylo dokázáno u acidogenní stravy.
Díky tomu všemu je pitná voda pro člověka důležitým kvalitativním zdrojem těchto esenciálních prvků, zvláště hořčíku. Jak ukazují epidemiologické studie provedené v posledních dvaceti letech, tvrdá voda je ochranným faktorem, resp. měkká voda je rizikovým faktorem nejen vůči kardiovaskulárním nemocem, ale i vůči některým jiným chorobám. Nízký obsah vápníku ve vodě byl spojen s vyšším výskytem některých neurologických poruch ve stáří, vysokého krevního tlaku a zlomenin kostí u dětí. Nízký obsah hořčíku v pitné vodě znamenal zvýšené riziko těhotenských komplikací (tzv. preeklampsií), poruch motorických nervů a rovněž vysokého krevního tlaku. Řada novějších studií z Tchaj-wanu naznačuje, že voda o optimální tvrdosti může být důležitým ochranným faktorem proti vzniku některých druhů nádorů – pro definitivní potvrzení je však třeba více prací z jiných částí světa. Již delší dobu je rovněž znám antitoxický efekt obou prvků, který spočívá v tom, že ve střevě zabraňují vstřebávání a snižují toxický účinek některých rizikových prvků, jako je olovo, kadmium nebo rtuť.
Z uvedeného vyplývá, že tvrdší pitná voda je pro zdraví člověka příznivější než voda měkká, ale neplatí to neomezeně, resp. neplatí čím více, tím lépe. I velmi tvrdá voda (5 mmol.l–1 = > 29 stupňů německých) může být pravděpodobně rizikovým faktorem pro vznik některých chorob, jako je cholelithiáza (žlučové kameny), urolithiáza (močové kameny) nebo artróza, ale protože vysoká tvrdost se obvykle pojí s vyšším obsahem dalších prvků – sodíku, chloridů či síranů, je těžké určit, zda je příčinou vyšší obsah Ca, Mg, či ostatních prvků. Například voda s obsahem hořčíku více než 100–150 mg.l–1 může vyvolat průjem pouze za přítomnosti vyššího množství síranových iontů.
Rovněž je zde na místě zdůraznit, že pitná voda obvyklé tvrdosti není příčinou močových kamenů, jak se mnoho lidí mylně domnívá – naopak se zdá, že určité množství vodního vápníku vzniku některých druhů kamenů brání. Tvrdá voda také váže některé aromatické látky, a tak potrava z ní připravená může mít sníženou senzorickou kvalitu, na hladině čaje nebo kávy se pak tvoří nevzhledný povlak. Velmi tvrdá voda (Ca nad 500 mg.l–1, Mg nad 170 mg.l–1) může mít samotná pro někoho nepříjemnou chuť – na druhou stranu i velmi měkká voda má pro většinu lidí nepříjemnou chuť, jakoby mýdlovou. Určitý obsah Ca i Mg je tedy důležitý pro dobrou chuť vody.
Jestliže oba extrémy (voda velmi měkká i velmi tvrdá) jsou škodlivé, jaké rozmezí těchto prvků ve vodě by mohlo být prospěšné? Na základě dostupných informací lze odhadnout, že pro hořčík je minimum asi 10 mg.l–1 a optimum asi 20 až 30 mg.l–1; pro vápník minimum asi 20 mg.l–1 a optimum asi 40 až 70 mg.l–1; pro celkovou tvrdost optimum asi 2–4 mmol.l–1.
Třetí nejlépe prozkoumanou prospěšnou součástí vody je fluor, resp. fluoridový iont. Když se v první polovině dvacátého století zjistilo, že určitý obsah fluoridů v pitné vodě snižuje výskyt zubního kazu, vedlo to v mnoha zemích k tomu, že pitná voda začala být uměle fluoridována (fluoridy do ní byly záměrně přidávány). I když v některých zemích, jako jsou například USA, Austrálie nebo Velká Británie, se voda fluoriduje dodnes, většina zemí od této praxe v sedmdesátých až devadesátých letech postupně upustila. Začaly se totiž objevovat informace o negativních účincích zvýšeného příjmu fluoridů, stoupal příjem fluoridů z jiných zdrojů (potravin, zubních past), a navíc se to nezdálo ekonomické – vždyť jen asi dvě procenta pitné vody v domácnosti se využijí k pití a vaření. Krom toho se účinek fluoridů může projevit jen v určitém dětském věku, nikoliv u dospělých osob.
V Československu se pitná voda fluoridovala od konce padesátých let do roku 1993, ale jen asi ve třetině vodovodů. I když optimální obsah fluoridů v pitné vodě z hlediska prevence zubního kazu je 0,5–1,0 mg.l–1, u části dětí se již při těchto koncentracích může objevit zubní fluoróza (skvrnitost zubů), která je velmi nepříjemnou kosmetickou vadou, možná i první známkou toxického působení fluoridů. Proto lze za všeobecně bezpečnou a zároveň ochrannou koncentraci považovat asi 0,1–0,3 mg.l–1.
Dalším prospěšným prvkem ve vodě může být jód, který zabraňuje vzniku strumy (poruchy štítné žlázy), a uvažuje se též o dalších prvcích, jako jsou křemík, lithium, zinek, měď, kobalt, molybden, selen nebo vanad, ale i když pitná voda může přispívat několika procenty k celkovému dennímu příjmu těchto prvků a některé minerální vody až několika desítkami procent, dosud chybí jednoznačné vědecké důkazy o tom, že by nízký obsah těchto prvků v pitné vodě byl spojen s výskytem některých chorob, respektive že by nějaká minimální koncentrace ve vodě vzniku těchto chorob předcházela.
Z historického hlediska je zajímavé, že povědomí o důležitosti minerálních látek ve vodě je staré více než tři tisíce let. Nacházíme o tom důkaz ve staroindických Védách, konkrétně v knize Rgvéd, kde jsou vlastnosti dobré pitné vody popisovány následovně: Šítam (studená na dotek), Sučí (čistá), Šivam (blahodárná, musí mít výživovou hodnotu čili nezbytné minerály a stopové prvky), Ištham (čirá), Vimalam lagu Šatkunam (její kyselo-zásaditá rovnováha musí být v normálních mezích).
Přes tuto tradici i moderní vědecké poznatky se bohužel poznání o prospěšných vlastnostech pitné vody dosud téměř nepromítlo do příslušných předpisů a při definici kvality stále převažuje negativní vymezení – voda je pitná, když v ní nejsou vybrané škodlivé látky nebo když jsou přítomny jen v limitovaném množství. Tímto způsobem je však možné o vodě říci maximálně to, že je nezávadná, ale už ne to, zda je skutečně „dobrá“ a zdraví prospívající. Je to výzva do budoucnosti – definovat kvalitu vody spíše pozitivním způsobem.
Hovoříme-li o prospěšném vlivu některých součástí pitné vody a o tom, že existuje určité jejich optimální rozmezí, nemáme tím na mysli žádné léčivé účinky, ale jakési ochranné působení, prevenci proti vzniku některých chorob, protože čím větší je u některé vody odchylka od tohoto optima (ať již směrem nahoru, nebo dolů), tím větší je riziko výskytu těchto chorob v populaci zásobované takovou vodou. Na druhou stranu některé vody s takto „odchylným“ složením, vymykajícím se představám o kvalitní pitné vodě, mohou být díky přítomnosti vybraných prvků pro některé nemocné jedince prospěšné, a jsou-li užívány ve správném množství po vymezenou dobu, budou mít na zdraví rovněž kladný účinek. Zde se však již dostáváme buď přímo do oblasti léčivých vod, nebo některých minerálních vod (dříve nazývaných stolní), které se nacházejí na pomezí mezi vodou pitnou a léčivou, a pak bude záležet jen na množství a délce konzumace, zda se jejich účinek projeví na zdraví kladně, nebo záporně.
Jak se budou lidé chovat ke svému prostředí, k vodě ve volné přírodě, taková bude i kvalita jejich pitné vody, protože sebelepší úprava vody jednou znečištěné neposkytne stoprocentní záruku vody kvalitní, zdraví prospěšné. Naštěstí si to již vyspělá část vodárenské obce uvědomila a stanovila si nelehký cíl: pomocí komplexní ochrany povodí dosáhnout takové čistoty podzemních a povrchových zdrojů vody, aby vyžadovaly jen jednoduchou úpravu s minimem chemických látek, a upravenou, chemicky nedezinfikovanou pitnou vodu rozvádět ke spotřebitelům dobře udržovaným, bezporuchovým potrubím z kvalitních materiálů. A pokud i spotřebitel věnuje odpovídající péči svému domovnímu rozvodu vody, může očekávat produkt naplňující ideál pitné vody: totiž že voda nebude pouze zdravotně nezávadná, neškodící a nebudící odpor, jak ji dnes definuje norma, ale že bude zdraví prospívající a její pití bude požitkem, protože bude příjemné a lahodné chuti. U pitné vody jako základní poživatiny to musí být přirozeným požadavkem – bez ohledu na to, zda pochází z vodovodu, studny nebo lahve.
V devatenáctém století vzniklo v rámci euroamerické civilizace několik představ o tom, jak by měla vypadat osoba, která se vymyká z trochu neurčitého pojmu „slušný člověk“. Řekněme to jinak. Poznáme na první nebo i druhý pohled toho, kdo je schopen zabít, krást, cizoložit a lhát?
Představa vzhledu zloducha byla do značné míry ovlivněna výtvarným uměním (pokřivená postava Jidáše) i literaturou (Coriolanus) a proto se zpočátku odborný pohled na tělesné vyjádření charakteru a dědičných sklonů osobnosti nevyhnul předpojatostem.
Zakladatel frenologie (teorie usuzující na psychické vlastnosti člověka z tvaru jeho lebky), respektive kraniologie (disciplina zabývající se zkoumáním a popisem lebek) a kranioskopie (zkoumání lebky popisnými způsoby), rakouský lékař, anatom a patolog Franz-Joseph Gall (1758–1828) označil na povrchu mozku kolem 26 míst odpovídajících různým orgánům a vlohám. Například základními vlohami, které měly mít své oblasti v mozku, byla prý vůle, paměť, intelekt, morálka, odvaha a náboženské cítění. Tuto představu podpořil objev řečové oblasti francouzským chirurgem Pierrem Paulem Brocou v roce 1861.
Následoval úpadek. Tvrzení, že vnější tvar lebky souvisí s topografií mozku, odborníci odmítli jako nevědeckou koncepci (v německých státech, včetně Pruska, byla císařským patentem zakázána už roku 1802). Přesto však Gallovy teorie o rozdělení funkcí šedé hmoty mozkové a bílé hmoty mozkové i koncepci funkční specializace jednotlivých oblastí mozku převzala a rozvinula do jisté míry i moderní neurologie. Víme například, že schopnost vědomého vybavování informací, faktů, údajů a událostí z minulosti (explicitní a deklarativní paměť) je lokalizována v hippokampu, nebo že v tzv. cingulární kůře máme různě dlouhé dopaminové D4 receptory, které ladí naši osobnost buď spíše jako konzervativní (krátké varianty D4), nebo na odvážnější a liberální strunu (dlouhé varianty D4, Vesmír 92, 136, 2013/3).
Pokud jde o agresivitu, v rámci ze země se zvedající znovuvzkříšené buněčné a molekulární „frenologie“ se hledají nejen sociální, ale i genetické odchylky a jejich viditelné projevy v mozkové tkáni. Ty by mohly pomoci s vysvětlením, proč se někteří lidé nezastaví před ničím, ani před úmyslným zabitím. Samozřejmě je tu i vliv hormonální. Vyšší agresivita především mužů, kteří se dopouštějí až 90 % vražd, se připisuje vyšší hladině, respektive vyššímu rozkolísání testosteronu, i když se pořádně neví, jestli primární je vyšší testosteron, nebo agresivita, která ho zvyšuje. Nižší kriminalita v Asii dává zřejmě zapravdu první možnosti.
Pozadu ale nezůstávají ani geny spojené s agresivitou jaksi přímo. V roce 2007 soud v italském Terstu přihlédl k DNA pachatele a zmírnil trest za vraždu. Podle genetiků z Pisy a Padovy byl provinilý Alžířan nositelem nepříznivých variant pěti genů spojovaných s agresivním chováním, včetně genu MAOA, který reguluje tvorbu několika neuropřenašečů, hlavně serotoninu a dopaminu v oblastech štěstí a odměny. Současný stav genetiky agrese popisují různé přehledné články a analýzy publikovaných prací, tzv. metastudie (např. letošní článek Vassose a spol., Molecular Psychiatry, duben 2014).
Vraťmě se ale k souvislosti tvarů lebky s agresivitou. Ottův slovník naučný před sto lety uváděl: „Gall přirovnával lebky zvířat s lebkami lidí normálních i duševně chorých, bera za základ svého přirovnávání vždycky určitou vynikající duševní vlastnost nebo povahovou stránku. Lebky šelem, přirovnávané k lebkám vrahů, pomohly mu vypátrati sídlo vraždivosti ve vypuklině lbi nad uchem, kterážto vybočenina scházela mírumilovným přežvýkavcům…“ Frenologové studovali jak celkovou velikost a tvar lebky, ale především její povrch, různé hrbolky a jamky nebo zdrsnění a z toho usuzovali na uvnitř mozku uložené sklony a schopnosti. Samozřejmě že to se skutečnou vědou nemělo nic společného a šlo o typickou pseudovědu s nereprodukovatelnými výsledky.
Morfologické, tvarové odchylky od normy nemusíme dnes jen měřit hmatem nebo pravítkem na povrchu lebky. Sama hmotná podstata našich psychických schopností, mozková tkáň, může být bez poškození studována některou z dostupných zobrazovacích metod. Lze třebas měřit spotřebu kyslíku nebo glukózy v různých oblastech mozku a tím i rychlost metabolizmu, na kterém závisí momentální i dlouhodobá výkonnost. Tak se například ukázalo, že v průměru mají muži více prokrveny a tudíž v neustálé činnosti ty oblasti mozku, které máme podobné plazům a ptákům (tzv. mozkový kmen a staré části mozkové kůry), kde jsou také okruhy spojené s agresivitou. Ženy mají více prokrveny typicky lidské oblasti asociativní kůry předního mozku. A zdá se, že přední mozek dobře využívají pro kognitivní a komunikativní funkce, i když se nám to (tedy nám mužům) někdy tak nemusí jevit. Jde o vnímání a jednání ve světě kolem nás, rozpoznávání, pamatování, učení, stejně jako pozornost a řečové funkce.
Jednu z těchto zobrazovacích metod – magnetickou rezonanci (MRI) – použili neurofyziologové z amerického Albuquerque ke studiu objemu šedé kůry u odsouzených mladých vrahů (L. M. Cope a spol., Neuroimage Clinical). Tato 2-5 mm silná vrstva neuronů a jejich krátkých spojů o ploše 0,25 m2, která pokrývá naši největší, doslova přerostlou, oblast předního mozku, se postupně s věkem ztenčuje a v příslušných oblastech klesá výkon. Tomuto objemovému poklesu a zeslábnutí rozpoznávacích funkcí se dá údajně bránit mozkovým tréninkem nebo meditací a naopak úbytek šedých buněk mozkových (jak neurony nazýval detektiv Poirot) urychlit třebas kouřením tabáku nebo v mládí marihuany.
Nicméně hlavním cílem zmíněné studie bylo zjistit, jak se u mladistvých odsouzenců za vraždu některé části kůry předního mozku liší od jiných přestupníků, kteří „sedí“ za jiné než násilné chování nebo od nevinných osob, které nebyly dosud trestány.
Mladí násilníci mezi 12–18 lety byli vybráni proto, že se v této době přestavuje osobnost člověka a mění se funkce mozku a většiny žláz s vnitřní sekrecí. Často se náctiletí chovají asociálně, ale postupně dospějí a jejich mozky začnou pracovat víceméně normálně. U některých ale asociální chování přežije pubertu a je zdrojem celoživotních problémů. Proto by se podle autorů studie poznatky z tohoto věkového období daly použít pro eventuální prevenci závažné násilné kriminality. Nejde jen o ztrátu životů v důsledku nezvládnutelného afektu nebo při plánovaném násilném řešení problémů, ale i o komerční hledisko. Američané mají spočteno, že dopadení, vyšetření, odsouzení a uvěznění jednoho pachatele stojí poplatníky v USA v průměru víc než 17 milionů dolarů. Jen v roce 2011 přitom šlo dohromady o 250 miliard dolarů.
Oproti předchozím studiím, které u agresivních mladíků poukazovaly na ztenčenou kůru levé amygdaly (strach, bolest a radost) a ve vnořené části kůry (insule), autoři zpřesnili měření použitím poměrně nového způsobu objemové voxelové snímací a zobrazovací techniky. Při ní se neměří jen dvourozměrný obraz (rozlišení ve 2D pixelech) a „tloušťka“ mozkových struktur, jak to vidíme na běžných obrazech počítačového tomografu (CT), ale získávají se pomocí magnetické rezonance objemové 3D údaje (rozlišení ve 3D voxelech) o různých oblastech mozkové kůry. Současně autoři vytvořili model, který každý další posuzovaný mozek zařadil do skupiny s vysokým rizikem násilného chování, nebo do běžné populace.
Základním zjištěním bylo, že tato 20členná skupina mladistvých, kteří se dopustili vraždy, má jiné rozložení objemu kůry v některých oblastech, než mají ostatní kontrolní skupiny mladistvých delikventů, kteří nespáchali vraždu nebo osoby, které neprovedly žádný kriminální čin. Pachatelé vražd měli skutečně významný pokles objemu šedé hmoty v mediální (střední) a laterální (boční) oblasti spánkových laloků, včetně hipokampu (deklarativní, explicitní paměť) a zadní insule (propojování a význam informací). Připomeňme, že oblasti spánkového laloku se účastní emočního zpracování sluchových a jiných smyslových vjemů. Po získání základního profilu změn u odsouzených pro vraždu byli autoři studie schopni určit s 81 % mírou pravděpodobnosti, jestli nově proměřený mozek patří do rizikové nebo normální skupiny.
Tato studie patří do oblasti snah vytvořit velkou databázi tzv. markerů, které označí pravděpodobné odchylky od normálního fyziologického stavu, jakýchsi značek kvality či naopak nekvality na úrovni buněčné nebo orgánové. Hledáme třeba rizikové markery pro vznik epilepsie, cukrovky a řady dalších nemocí s možným genetickým vkladem a už jich známe mnoho. V tomto případě by se mladí lidé s rizikem těžce násilného chování, kde by se jako marker použila síla mozkové kůry ve vybraných oblastech, mohli podrobit behaviorální (na chování zaměřené) nebo jiné terapii s cílem snížit pravděpodobnost těchto násilných trestných činů, nebo ideálně zabránit těmto zločinům vůbec.
Zatím jde o metodu náročnou a nákladnou na prostředky i čas. Ale určitě se v nedaleké budoucnosti najde pohodlnější technické nebo behaviorální řešení. Problém násilí, kterého je kolem nás stále víc, bychom mohli řešit preventivně a zabránit ztrátě cenných životů i nemalých hmotných prostředků.
Kdyby byl mezi námi starý pán, profesor Franz-Joseph Gall, jistě by ho potěšilo, jak se jeho představa konkrétních oblastí mozku pro pozitivní i negativní povahové rysy v podstatě naplňuje. Jen ty „frenologické“ nástroje se v rukou jeho dnešních pokračovatelů změnily z dotykových měřítek a šuplery na vysokofrekvenční magnetické pole a výkonné počítačové programy.
Voda českých rybníků, přehrad, řek, potoků a tůní vypadá na podložním sklíčku mikroskopu trochu jinak než při pohledu ze břehu. A protože většina z nás se na procházku k vodě dostane mnohem častěji než k dobrému mikroskopu, pokusíme se tuto disproporci trochu napravit.
Série snímků pořízených povětšinou optickým nebo elektronovým mikroskopem nemá ambici představit život v českých vodách v jeho úplnosti. Na to by musela být podstatně rozsáhlejší. Má jen nabídnout jiný pohled na prostředí zdánlivě tak dobře známé. Ukázat, že vodní organismy se neomezují na kapra a plotici. Že „vodní vši“ se nejen nepodobají skutečným vším, ale ani jedna druhé. A že vodní květ sice působí nevábně a koupat se v něm není radno, ale se změnou měřítka se promění k nepoznání…
Fotografie korýšů, hmyzu, vířníků, řas a sinic poskytli Jan Fott a Petr Jan Juračka z katedry ekologie PřF UK, Petr Znachor z Hydrobiologického ústavu AV ČR a František Weyda z Entomologického ústavu AV ČR. Z velké části jsou i autory textů pod snímky.
Niphargus je jedním z hrdinů knihy Otakara Štěrby Pramen života (Panorama 1986), z níž na jiném místě citujeme historku o neméně pozoruhodné Bathynelle. Letní dvojčíslo Vesmíru přináší rozhovor s Otakarem Štěrbou o říční krajině.
Ukázka z knihy Pramen života:
Když jsem nastoupil zaměstnání v krajské hygienické stanici v Ostravě, hned v prvním týdnu tam přišla babička, držela v ruce hrnek a třaslavým hlasem zvěstovala, že má zkaženou studnu, protože z ní vypumpovala to hrozné zvíře, nyní uzavřené hrnku.
Byl to samozřejmě Niphargus. „Babičko,“ povídám, „toto zvíře žije jenom v těch nejlepších podzemních vodách. Máte ohromné štěstí, že žije i ve vaší studni, protože teď máte jistotu, že pijete bezvadnou vodu.“ Nevěřila. Chtěla studnu bez hnusných tvorů. Pokusil jsem se objektivně zhodnotit estetickou stránku blešivce a musel jsem dát babičce za pravdu. Už na první pohled není nijak vábný. Je podezřele bledý, dost veliký, abychom ho pocítili na jazyku, zezadu mu trčí štětinaté nohy a mrská sebou. Kdybych babičku posadil k mikroskopu a ukázal jí, co všechno v její studni žije, asi by se z ní už nikdy nenapila. Žijí tam bičíkovci, krytenky, slunivky, nálevníci, drobní červíci, a také jiní korýši než Niphargus, samozřejmě i bakterie a našli bychom tam i jiné organismy. Ale všechna ta havěť tam žije v malých počtech, takže ji vypijeme jen nepatrně, a za druhé nic z toho spolku není za normálních okolností škodlivé.
V každé pitné vodě jsou organismy (po dezinfekci ovšem většinou již mrtvé), ať voda pochází z podzemí nebo z povrchových zdrojů. Mnoho vědeckých prací dokonce popisuje živočichy právě z městských vodovodů.
ČTĚTE TAKÉ: Kdo chce žít v loužích, musí žít rychle (Článek obsahuje i film o životě v loužích, jehož spoluautorem je František Weyda.)
Celých 150 let na své odhalení čekalo tajemství, které marně luštily generace geologů a geomorfologů – jaká síla dala vzniknout majestátní nádheře skalních pískovcových měst? Postup, který příroda úspěšně používá na mnoha místech světa, poprvé uspokojivě vysvětlují až geologové Přírodovědecké fakulty Univerzity Karlovy, Geologického ústavu Akademie věd, Ústavu struktury a mechaniky hornin Akademie věd a americké Brigham Young University v Utahu.
Pískovce tvoří v mnoha oblastech světa zvláštní krajinu, plnou skalních útesů, věží a bohatou na převisy, sloupy a skalní brány a různé dutiny. Všechny tyto tvary spojuje vnitřní krása a elegance. Základem tvarů jsou ladné křivky, oblouky a vykroužení. Jako by erozi při své práci vedlo mocné kouzlo. Jako by někdo inteligentní tyto tvary promyslel a naplánoval. Některé skalní brány jsou tak dlouhé a přitom tak tenké, že se podivujeme, jak je možné že ještě stojí (Landscape Arch, USA). Jak to, že eroze postupovala tak, že zde zbyly jen nosné prvky a zmizel veškerý zbytečný materiál? Skalní brány často trčí ze skalního masivu, jako by byly z pevnějšího materiálu než okolní pískovec (Delicate Arch a Rainbow Bridge, USA ale i Pravčická brána). Co jim dává větší odolnost vůči povětrnostním vlivům, že zůstávají jako poslední zbytek původní skály i dlouho poté, co je široké okolí smeteno erozí do moře? Co chrání mohutné věže a sloupy před erozí z boků? Vždyť v některých skalních městech v Česku je pískovec tak měkký, že ho lze rozdrobit na písek nehtem a odpadlé kusy skal se rychle rozpadají, až z nich zbude jen hrst sypkých zrnek.
Pro svou tajemnou krásu se staly pískovcové krajiny kulisou nesčetných filmů. Vědci však již půl druhého století tápou. Žádná z teorií nedokázala vznik těchto ladných tvarů plně vysvětlit. Dokonce ani experimentálně se tyto tvary nikdy nepodařilo vytvořit. Jeden z vědců zabývajících se pískovcem (P. A. Warke) jej nazval záhadným kamenem (enigmatic stone), protože často reaguje při pokusech jinak, než bychom čekali.
A tak se celé týmy badatelů intenzivně snažily posunout hranici poznání s nadějí, že pískovec své tajemství pustí až se na něj zaměří nejmodernějšími mikroskopy. Zkoumali krystalizaci solí, mrznutí vody, dopad dešťových kapek i tekoucí vody, tedy děje působící v nepatrném prostoru mezi zrny. Jsou to však jevy bezduché, tak jak mohou vytvořit skalní bránu s obloukem padesát metrů dlouhým a dokonale vykrouženým? Co je koordinuje? Ani léta dřiny na tyto otázky nepřinášela jednoznačně platnou odpověď. Až do doby, kdy se výše zmíněný tým vědců začal zabývat kamenem jednoho zdánlivě obyčejného českého pískovcového lomu.
V Českém ráji, tři kilometry jižně od hradu Trosky se nachází pískovna Střeleč. Zdejší kámen je stejný jako ten, který v okolí tvoří věže skalních měst. Některé partie lomového pískovce ale mají podivné vlastnosti. Je tak měkký, že ho lze brousit bříškem prstu, ale přitom tak pevný, že jeho krychle o straně 10 cm unese hmotnost základní verze Škody Superb, tedy 1,5 tuny. Když tutéž kostku pískovce ponoříte do vody, okamžitě se rozpadne na hromádku písku, ale pokud na ni před zaplavením položíte závaží nebo kostku stlačíte ve svěráku, úplnému rozpadnutí zabráníte.
Vysvětlení zvláštních vlastností je skryto ve struktuře tohoto pískovce. Neobsahuje totiž žádný tmel, jako pevnější pískovce. Materiál drží pohromadě díky zrnům, která do sebe zapadají téměř jako zámková dlažba novodobých chodníků (odborně se tento pískovec nazývá zalokovaný/uzamčený písek). Takto vytvořená vazba mezi zrny způsobuje, že když pískovec stlačíme, zaklíněná zrna přenesou i velkou váhu. Uvolnit je pak z pískovce bývá mnohem těžší. Kámen se tak chová podobně jako suchá zeď z volně položených cihel nespojených maltou. Cihlu z vrchní části takové zdi snadno vyjmete, ale ze spodní části to již nejde, tlak nadložních cihel zvyšuje tření nad sílu, kterou může vyvinout člověk. Právě tlak je tedy tím co drží střelečský pískovec pohromadě! Stejný tlak, který dobře známe a využíváme při nošení knih. Pokud několik knih stlačíme k sobě rukama z boků, můžeme je přenést z police do police bez nebezpečí, že nám vypadnou. Jakmile bychom ale tlak rukou uvolnili, knihy se sesypou.
A právě díky této vlastnosti můžeme z podivného pískovce pouhým zaplavením vodou vyrobit skalní brány, převisy, sloupy i hřibovité skalní útvary. Voda vstupující do pískovce je přitahována na stěny zrn (kapilární sání). Jak se voda tlačí díky těmto silám do pórů, stlačuje v nich vzduch, jehož tlak následně roztrhá zaklíněnou strukturu pískovce. Z původně pevného kamene se stává obyčejný sypký písek. To se ale děje jen když pískovec není dostatečně stlačený. Pokud jej zatížíme, vzduch stlačený vodou již takto zpevněnou strukturu pískovce roztrhat nedokáže a kámen i pod vodou zůstává stát. Přesněji řečeno: rozpadají se jen ty části pískovce, ve kterých je tlak příliš malý. Mnohokrát opakované pokusy ukázaly, že ve vodě záhy mizí ostré hrany, výčnělky a pokusný kvádr se rychle mění na přírodě blízké tvary.
Experimenty názorně ukazují, jak je pro vznik pískovcových věží a bran důležité zatížení horniny. Bez tohoto zatížení by se zkoumaný pískovec (z lomu Střeleč) okamžitě sesul na hromádku písku. Je to patrné z průběhu experimentu, kdy vědci postupně závaží na horní ploše původního kvádru odlehčují. Po odlehčení destrukce vždy pokračuje až do té chvíle, kdy dojde k vnitřní rovnováze mezi tlakem a erozí. Proces se zastaví a pokračuje až s dalším odlehčením závaží. (Autor: Časopis Vesmír)
Kolik virtuální vody je obsaženo v potravinách a výrobcích, které kupujete? A jaká je vaše vodní stopa? Napadlo vás někdy, že spotřebováváte nejen vodu, která teče z vašeho kohoutku, ale zprostředkovaně i tu z jiných světadílů? V době, kdy přibývá oblastí s nedostatkem vody a roste riziko konfliktů kvůli vodním zdrojům, je třeba si takové otázky klást.
Víme, jak hospodaříme s vodou? Jednoduchá odpověď zní: víme a nevíme. Téměř každá domácnost (nebo alespoň dům) má již vodoměr, na vesnici je možno podívat se na výšku hladiny ve studni a pravděpodobně každý má alespoň hrubou představu, že za den vypije cca 1,5 l vody a v dalším užití spotřebuje ještě několik desítek litrů. Kolik je však celková spotřeba (tedy nejen domácností, ale i hospodářských sektorů)? Jak je tato spotřeba dělena mezi povrchovou, podzemní a půdní vodu? Nepřevyšuje spotřeba zásoby? Odpovědi na podobné otázky budou většině dospělé populace (a to i té vzdělané) neznámé. Nemluvě o problematice možných dopadů neudržitelného využívání vodních zdrojů.
Svět má vody dost a to může vest k domnění, že s ní není potřeba nakládat udržitelným způsobem. V globálním hydrologickém cyklu je ročně k dispozici ve formě tzv. stabilního ročního odtoku asi 40 000 km³ sladké vody, tedy několikrát více, než kolik si jí přivlastňuje současná sedmimiliardová populace. Většina z tohoto množství však není pro lidskou potřebu dostupná – z množství, které koloběhem vody za rok projde, máme možnost kontrolovat zhruba 30 %, jelikož největší podíl odteče z pevniny v podobě přívalových vod.
S lepšími technologiemi bychom snad mohli být během 20-30 let schopni získat dalších 10 % vody navíc, populace by však měla tou dobou vzrůst o 30-35 %. I kdyby se to díky technologickému pokroku a stavbě přehrad podařilo, nutně by došlo k narušení služeb poskytovaných vodními ekosystémy (zdecimování rybích populací s pravděpodobnou řetězovou reakcí narušení ostatních ekosystémových služeb a poklesu biodiverzity).
V určitých částech světa je voda čím dál vzácnější. Navíc se obě její základní role – nezastupitelná podmínka života (terminologicky správně: regulační a životodárná služba) a ekonomické funkce (zásobovací a kulturní služba) – stále častěji dostávají vzájemně do konfliktu. Krize vodních zdrojů ještě neplní titulky novin tak spolehlivě jako aféry politiků nebo fotbal (i když heslo „water crisis“ vygeneruje na Googlu přes 800 tisíc odkazů a „vodní krize“ přes 5 tisíc odkazů) – má totiž zatím spíše regionální rozsah, týká se hlavně rozvojových států a i tam trápí především nejchudší vrstvy. I při naplnění jen středního odhadu růstu populace se však uspokojení poptávky po vodních zdrojích stane společně s ochranou jejich ekologických funkcí klíčovou otázkou jednadvacátého století.
Mnoho důkazů o tom, že v některých regionech lidé překročili hranice udržitelného využívání vodních zdrojů, můžeme najít již dnes. Nejzřetelnějším ukazatelem je permanentní přetěžování zdrojů podzemní vody, zejména v okolí měst a v zemědělských oblastech. S tímto problémem se potýká například Čína, Kalifornie, Indie nebo severní Afrika. Dochází k tomu ovšem i v Evropě – typickým příkladem je Španělsko. Většina zemí na Blízkém východě a na severu Afriky trpí akutním nedostatkem vody, stejně tak Mexiko, Pákistán, Jihoafrická republika, velké části Činy a Indie. Většina sladké vody se v těchto oblastech využívá k zemědělským závlahám.
I v ČR, která patří mezi země s relativním dostatkem vody (prakticky všechny její významnější toky však odvádějí vodu na území sousedních států, a proto je ČR zcela závislá na atmosférických srážkách), nyní ministerstvo životního prostředí uvažuje o zvýšení poplatku za čerpání podzemní vody, smyslem čehož není vylepšení státního rozpočtu, ale motivace obcí a podniků k napojení na vodovody a nádrže.  Řada současných výzkumů ukazuje, že vody bude ubývat a ve střední Evropě můžeme pocítit její výraznější nedostatek už okolo roku 2050.
V souvislosti s růstem populace a jejích nároků na dostupnost vody v příštích desetiletích bude lidstvo čelit třem hlavním problémům a výzvám: základní otázkou bude zajištění bezpečných dodávek pitné vody (a potravin), zachování zdravých vodních ekosystémů a zajištění adekvátních dodávek jejich služeb a řešení možných konfliktů kvůli přístupu ke zdrojům vody z mezinárodních povodí (přibližně 260 světových říčních toků protéká dvěma a více zeměmi a mnoho zemí je zcela závislých na vodě přitékající z teritoria jiného státu).
Již dnes jsme svědky toho, že se oblasti vodního stresu – tedy oblasti, kde je k dispozici méně než 1700 m³ vody na osobu za rok – neustále rozšiřují. Odhaduje se, že do roku 2025 by se populace žijící v oblastech s mírným až vážným vodním stresem měla oproti roku 1995 ztrojnásobit a dosáhnout velikosti 5,5 miliardy lidí. Kromě fyzického nedostatku vody je lidstvo vystaveno také tzv. ekonomickému vodnímu nedostatku – téměř čtvrtina lidstva na Zemi (okolo 1,6 miliardy lidí) žije v oblastech s neexistující infrastrukturou nutnou pro získávání vody z řek a podzemních zásobníků.
Nedostatek vody se zatím nezdá tak palčivý – není totiž pociťován všemi. I některé bohaté státy se nacházejí v oblastech zranitelných nebo i mírného vodního stresu, eventuální nedostatek vody však dokážou kompenzovat moderními technologiemi a fungující infrastrukturou. Navíc tyto země často svoji potřebu vody uspokojují dovozem tzv. virtuální vody (viz níže).
Abychom se s těmito novými výzvami dokázali vypořádat, potřebujeme adekvátní informace. Klasické ukazatele, jako je „spotřeba vody“ nebo „odběr podzemních/povrchových vod“, jsou důležité, ale mohou být i zavádějící. Potřebujeme je doplnit ukazateli poskytujícími komplexnější informace, s jejichž pomocí budeme moci identifikovat hlavní příčiny i dopady neuspokojivého stavu vodních ekosystémů a jejich řízení. Tyto ukazatele by měly zohlednit mj. specifické místní podmínky, zemědělské postupy, celý životní cyklus výrobků, mezinárodní obchod a další faktory.
Takovým ukazatelem může být např. vodní stopa (water footprint), kterou A. Y. Hoekstra poprvé představil v roce 2002. V jejím základu stojí koncept tzv. „virtuální vody“ J. A. Allana, který se inspiroval výzkumy izraelských vědců již v 80. letech minulého století. Ti poukázali na nesmyslnost exportování plodin náročných na vodu z Izraele, který se permanentně potýká s nedostatkem sladkovodních zdrojů.
Koncept virtuální vody vychází z toho, že některé světové oblasti mají dostatečné zásoby sladké vody, zatímco jiné mají tyto zdroje omezené. Při optimalizaci využívání sladkovodních zdrojů  v globálním měřítku by se státy s omezenými vodními zdroji měly zaměřit na vývoz produktů nenáročných na vodu, a naopak dovážet výrobky náročné. Měly by tedy dovážet virtuální vodu. Státy bohaté na vodní zdroje by naopak využívaly své komparativní výhody a vyvážely by produkty náročné na vodu. Fungující trh s virtuální vodou by tedy mohl být jednou z možností, jak efektivněji alokovat sladkovodní zdroje v celosvětovém měřítku a omezit tak tlaky, jež jsou na ně vyvíjeny.
Indikátor vodní stopa se začíná prosazovat v oblasti udržitelné vodní politiky, navíc je srozumitelný i pro veřejnost. Nicméně za výsledným číslem (např. 140 l virtuální vody nutné pro produkci jednoho šálku kávy) je poměrně složitý koncept a řada předpokladů.
Virtuální voda (virtual water) je objem vody potřebný k produkci výrobku nebo služby – jedná se o veškerou vodu použitou v různých fázích výrobního cyklu. Název „virtuální“ poukazuje na skutečnost, že většina z celkového objemu použité vody není v samotném výrobku obsažena, naopak skutečný obsah vody ve výrobku je většinou v porovnání s virtuální vodou zcela zanedbatelný.
Koncept virtuální vody není zcela usazen a v literatuře lze nalézt terminologické i konceptuální odlišnosti. Podle hlavního autora konceptu virtuální vody může být srážková voda, která spadne na území, rozdělena na zelenou a modrou vodu. Toto dělení souvisí s poskytováním ekosystémových služeb.
Zelená voda (green water) je definována jako ta část srážek, která se dostává zpět do atmosféry evapotranspirací: zahrnuje jak půdní vláhu, která se vypaří z půdy neporostlé vegetací (evaporace), tak i vodu použitou rostlinami, která je odpařena i vydýchána listy (transpirace). Zelená voda je jediným zdrojem zemědělství plně závislého na vodních srážkách.
Modrá voda (blue water) představuje objem povrchové a podzemí vody, která se spotřebuje v průběhu výrobního cyklu produktu nebo služby. V případě rostlinné produkce je to tedy voda použitá na zavlažování ze zavlažovacích kanálů, nádrží, rybníků nebo podzemních zásobníků.
Vodní stopa (water footprint) výrobku (zemědělské nebo průmyslové produkce) nebo služby obsahuje celkem tři složky, tři „různobarevné“ vody: zelenou, modrou a šedou. Zatímco v minulosti byla pozornost zaměřena především na otázku nedostatku modré vody pro závlahové zemědělství, v současné době se studie zabývají více vodou zelenou, která podmiňuje všechny rozhodující funkce všech ekosystémů.
Důležitá je však i třetí složka  – šedá voda (grey water). To je voda znečištěná v průběhu výrobního procesu, která je definována jako objem vody potřebný k rozředění vypouštěného znečištění do přírodních vod tak, aby výsledná koncentrace zůstala pod zákonnými limity v daném místě.
Vodní stopa je tedy celkový objem sladké vody potřebný k produkci zboží a služeb, které jsou spotřebovány danou společenskou jednotkou. Podle měřítka lze rozlišit vodní stopu jednotlivce, domácnosti, města, celého regionu či státu. Protože ale ne všechno spotřebované zboží bylo vyrobeno v dané oblasti, skládá se vodní stopa ze dvou částí: ze spotřeby domácích vodních zdrojů a ze zdrojů za hranicemi dané oblasti.
Vodní stopa – podobně jako další stopy (tj. ekologická, uhlíková, materiálová, dusíková či územní) – tak agregovaným způsobem vyjadřuje antropogenní zátěže prostředí z pohledu užití různých přírodních zdrojů. Do svého reportingu jí zařadily takové firmy jako  Unilever, Coca-Cola, Bayer a další.
Je zřejmé, že vodní stopa má řadu výhod – metodologických i komunikačních. Je však nutno správně interpretovat výsledky, protože automaticky neplatí, že produkt s větší vodní stopou působí větší zátěž prostředí než produkt se stopou menší. To záleží na mnoha okolnostech a podmínkách, které sama vodní stopa nepostihuje. Jedná se zejména o hydrologické poměry ve sledovaných oblastech, tedy v místech výroby a spotřeby analyzovaných výrobků či služeb.
Aby cílový uživatel vodní stopy – tj. politik či laická veřejnost – nemusel indikátor analyzovat společně s řadou dalších vodohospodářských údajů, a aby výsledky byly intuitivně pochopitelné (menší stopa je lepší než větší stopa), Riddout a Pfister upravili metodiku zapracováním faktorů charakterizujících vodní stres oblasti, odkud se voda využívá. Porovnali pak vodní stopu dvou produktů vyráběných a konzumovaných v Austrálii: rajčatové omáčky a arašídových bonbónů M&M. Vodní stopa jednoho balení omáčky byla 202 l, jeden pytlík bonbónů měl stopu 1153 l.
Z těchto údajů však nelze zjistit, který produkt by měl vyvolat větší starost environmentalistů či vodohospodářů. Zatímco u omáčky převažovala modrá voda na zavlažování importovaných rajčat (tato voda mohla být v suché Kalifornii využita efektivněji, na jiné účely), kakaové boby potřebné pro bonbóny jsou náročné na vodu zelenou (pěstují se ale v tropických oblastech bohatých na srážky). Vodní stopa upravená faktorem vodního stresu (tzv. water stress-weighted footprint) dala proto výsledky významně jiné: omáčka – 141 l, bonbóny – pouhých 13 l.  A protože zde již platí úměra „menší stopa = menší zátěž“, kečup by bylo lepší příště vyrábět z domácích než z kalifornských 1) rajčat.
Vodní stopa přispívá ke znalostem o celkových nárocích společnosti na vodní zdroje. Navazuje na výpočty a odhady tzv. lidského přivlastňování vodních zdrojů. Podle dnes již klasické studie uveřejněné v Science lidé využívají („přivlastňují si“) asi 26 % celkové terestrické evapotranspirace a 54 % územně a časově dostupného odtoku. Předpokládá se, že tyto míry se mohou – v návaznosti na globální změny a zvýšené nároky na vodu – ještě dále zvětšovat.
Vodní stopa také upozorňuje na to, že člověk není jediným uživatelem vodních zdrojů na planetě. A že je nutno tyto skutečnosti brát do úvahy nejen při zalévání vlastní zahrádky, ale především při tvorbě vodní politiky. Kupříkladu EU-28  je čistý dovozce virtuální vody.To znamená, že do velké míry externalizovala svou spotřebu vody, aniž by se příliš zabývala tím, jak dovážené zboží přispívá k drancování či znečišťování vodních zdrojů v zahraničí. Proto je třeba, aby každý začal u sebe – šetřil vodou a pro zajímavost si třeba spočítal vlastní vodní stopu 2).
Použitá literatura
Allan, J. A. 1993. Fortunately there are substitutes for water otherwise our hydro-political futures would be impossible. In: Priorities for water resources allocation management, ODA, London,13-26
Bayer, 2012. Sustainable development Report 2012. (Navštíveno 16.9.2013; http://www.sustainability2012.bayer.com/en/use-of-water-and-emissions-into-water.aspx).
Chapagain, A.K.; Hoekstra, A.Y. 2004. Water footprints of nations. Value of Water Research Report Series No.16, UNESCO-IHE.
Galli, A. et al., 2012.  Integrating ecological, carbon and water footprint into a “footprint family” of indicators: Definition and role in tracking human pressure on the planet. Ecol. Ind., 16, 100–112.
Hoekstra, A. Y., 2003. Virtual water trade. Proceedings from the International Expert Meeting on Virtual Water Trade,  12-13 December 2002, IHE Delft, the Netherlands.
Hoekstra, A.Y. 2003. Virtual water trade between nations: A global mechanism affecting regional water systems. IGBP Global Change News Letter, No. 54, pp. 2-4.
Hoekstra, A. Y., A. K. Chapagain. 2008. Globalization of water: Sharing the planet´s freshwater resources. Oxford, Blackwell Publishing.
Iyer, R.R. 2012. Virtual water: Some reservations. GWF Discussion Paper 1218, Global Water Forum, Canberra, Australia. (Navštíveno 16.9.2013; http://www.globalwaterforum.org/2012/05/14/virtual-water-some-reservations).
Postel, S.L.; Daily, G.C.; Ehrlich, P.L. 1996.  Human Appropriation of Renewable Fresh Water. Science 9, 271 (5250), 785-788.
Ridoutt, B. G.; Pfister, S. 2010. A revised approach to water footprinting to make transparent the impacts of consumption and production on global freshwater scarcity. Global Environmental Change, 20, 113–120
Towards sutainable sugar sourcing in Europe. Water footprint sustainability assessment. Coca-Cola Europe, 2011 (Navštíveno 7.2.2012; http://www.thecoca-colacompany.com/citizenship/pdf/2011_europe-water-report.pdf).
UNDP, 2006. Human Development Report 2006. Beyond scarcity: Power, poverty and the global water crisis. United Nations Development Programme, New York.
Unilever, 2013. Plán udržitelného rozvoje: využití vody. (Navštíveno 16.9. 2013; http://www.unilever.cz/sustainable-living/water/index.aspx).
Vanham, D.; Bidoglio, G. 2013. A review on the indicator water footprint for the EU28. Ecol. Ind. 26, 61–75.
1) Země s velmi odlišnými tzv. faktory vodního stresu
2) Např. na http://www.waterfootprint.org/?page=cal/WaterFootprintCalculator
Voda vykazuje překvapující řadu fyzikálních vlastností, některé zjevně jedinečné, které slouží k definici její neobvyklé „osobnosti“.
Hnojiva, pesticidy, ale i běžná domácí chemie, kosmetika, léky. Tím vším lidé „obohacují“ vodu, aby se pak pracně snažili najít způsob, jak ji zase očistit. Jednou z nových možností jsou umělé bažiny.
Hovoří-li se o kontaminaci přírodních vod, ekosystému, většinou se myslí především různé havárie a úniky chemikálií z průmyslových a zemědělských výrob. To je ovšem velmi jednostranný pohled. Takové havárie jsou většinou jednorázové, zdroj kontaminace lze většinou nalézt a sanovat. Větším problémem se ovšem ukazuje být kontaminace chemikáliemi z běžné spotřební chemie, z produktů osobní péče, umělými sladidly a rovněž léčivy a jejich metabolity.
Přirozené a člověkem způsobené znečištění
Uvědomíme-li si obrovskou biologickou aktivitu používaných farmaceutických preparátů, je celkem zřejmá jejich nebezpečnost pro životní prostředí a všechny organismy v něm žijící. Často se mluví o zvýšení rezistence bakterií vůči antibiotikům v důsledku dlouhodobého tlaku nízkých koncentrací antimikrobiálně působících látek. Tento efekt ale není jediný a zřejmě ani není nejvýznamnější. Do vod vstupuje řada dalších farmak a jejich metabolitů, z nichž některé jsou schopny fungovat jako tzv. endokrinní disruptory – látky. které způsobují při dlouhodobém působení i ve velmi nízkých koncentracích efekty odpovídající poruchám vylučování či působení steroidních hormonů. Výsledkem je většinou estrogenní efekt, který však není způsoben změnami v estrogen-receptorových interakcích, ale vlivem na řízení tvorby a vylučování steroidních látek v organismu.
Tím se tyto látky, které mimochodem nepocházejí jenom z oblasti farmak, ale i ze skupiny průmyslových aditiv či vonných složek parfémů, liší od přímého působení reziduí kontraceptiv, jejichž vliv na feminizaci ryb v kontaminovaných vodních tocích je prokázaný. Estrogennímu, či zprostředkovanému estrogennímu efektu se připisuje řada negativních vlivů na člověka i na přírodu – jako třeba předčasná puberta, snižovaní počtu spermií či změny v reprodukci a chování zvířat.
V některých případech dochází přímo k toxickému působení farmak ve volné přírodě. Běžné analgetikum-antipyretikum diklofenak se ukázalo téměř osudným populaci supa indického v Asii, když ptáci pozřeli maso dobytka léčeného právě touto sloučeninou. Ukázalo se, že diklofenak způsobuje u ptáků totální selhání ledvin a následnou smrt.
Rezidua farmak a jejich metabolity se dostávají do přírody poměrně jednoduchou cestou. Léčivo nemůže být v organismu nijak zničeno, může být pouze metabolizováno na rozpustnější formu a vzniklé látky, mnohdy s přetrvávající biologickou aktivitou, jsou potom spolu se zbytky nezměněného léčiva vyloučeny převážně močí. Tak se dostávají do komunálních odpadních vod. Čistírny odpadních vod nejsou schopny většinu těchto látek zcela odstranit, a tak kontaminanty přecházejí do výstupní vody, která se zpravidla vypouští do řek. Tímto způsobem uvedená xenobiotika kontaminují primárně vodní systémy a vodní organismy, následně však dochází ke kontaminaci celého ekosystému ať už přímo vodou, nebo cestou kontaminace potravních řetězců.
Další závažný problém spočívá ve využití povrchové vody jako zdroje pro přípravu pitné vody. Zavedená technologie úpravy vody na pitnou nedokáže úplně odstranit rezidua farmak a ostatních antropogenních kontaminantů a zbytky farmak se tak vracejí s požitou vodou zpět do lidského organismu.
Spektrum farmak vyskytujících se v povrchových vodách je obrovské, stačí si jen uvědomit množství používaných preparátů a jejich spotřeby. Běžně se ve vodách stanovují látky ze skupiny nesteroidních protizánětlivých látek, analgetik-antipyretik jako paracetamol, ibuprofen, diklofenak. Přítomni jsou však i zástupci dalších skupin, třeba antidepresiv, perorálních antidiabetik, hypolipidemik, farmak určených k dekompenzaci hypertenze, významným polutantem v odpadních vodách nemocnic jsou i radiodiagnostická kontrastní činidla (iomeprol, ioprogen). Koncentrace nejsou nikterak vysoké, většinou v řádu nanogramů (10-9 g)až mikrogramů (10-6 g) v litru. Nicméně i tyto stopové koncentrace mohou při dlouhodobém působení vykazovat negativní vlivy na vyšší organismy.
Zkoumání biologických efektů je ovšem velmi obtížné a vyžaduje extrémně dlouhodobé studie a pozorování. V současné době jsou některé účinky prokázané, některé jsou ještě na úrovni předpokladu. Tím spíše je ale nutné věnovat problematice velkou pozornost. Pro stanovování látek jsou vypracovány postupy především u Environmental Protection Agency USA (US-EPA) a v současné době se problematice intenzivně věnují i orgány EU. Poněkud zavádějící je současný přístup stanovování pouze mateřských farmak v životním prostředí. Každé léčivo opouští organismus také ve formě několika metabolitů, přičemž množství vylučované mateřské látky je zpravidla nejnižší. Například antiepileptikum karbamazepin, který je v přírodě velmi obtížně rozložitelný a je považován za ukazatele kontaminace vod farmaky, se vylučuje v původní formě močí jen ze tří procent, zbylých 97 procent je vyloučeno ve formě metabolitů. Bude tedy třeba věnovat pozornost i stanovování metabolitů, což poskytne reálnější obraz kontaminace.
Častá je rovněž otázka, jaká je přirozená rozložitelnost léčiv v životním prostředí. Ta závisí na struktuře sloučeniny, ale celkově jsou léčiva označována jako pseudo-perzistentní polutanty. A to proto, že i přes určitou rozložitelnost probíhá neustálý přísun dalších dávek z právě použitých farmak.
Léčiva však nejsou jedinými antropogenními polutanty. Spotřební chemie sice výraznou měrou přispívá ke zvýšení životního komfortu, na druhé straně však řada použitých látek přechází do životního prostředí. I když se výrobci snaží vyvíjet látky s vysokou rozložitelností v ekosystému, přece jen to vždy není úplně možné. Pomineme-li značná množství používaných tenzidů (saponátů), které jsou ve většině přirozeně rozložitelné, lze ve vodách nalézt třeba rezidua složek parfémů, přídavných dezinfekčních látek, UV filtrů z přípravků na opalování, bazénové chemie, antioxidantů nebo zpomalovačů hoření. U řady z těchto látek byl prokázán nebo je s vysokou mírou pravděpodobnosti předpokládán endokrinně disruptivní efekt.
Veřejnost a média často věnují pozornost agrochemikáliím, jako jsou insekticidy, herbicidy či fungicidy. V současné době se však již používají životnímu prostředí příznivější přípravky, takže jejich dopad by neměl být až tak dramatický. Otázkou je samozřejmě jejich míra účinnosti.
Málo probádaným fenoménem moderní doby je i otázka vlivu nanočástic, široce používaných v řadě chemických či kosmetických výrobků. Nanočástice jsou technologicky velmi atraktivní a jako aditiva je můžeme nalézt třeba i v zubních pastách či krémech. O jejich osudu v životním prostředí je známo jen velmi málo a jejich vliv je v centru pozornosti specializovaných mezinárodních pracovišť EU.
V souvislosti s hodnocením kontaminace vody a životního prostředí vůbec je třeba především řešit otázku, jakým způsobem je technicky možné stanovovat stopové koncentrace polutantů. Není to záležitost jednoduchá a je i ekonomicky hodně náročná.
Metody instrumentální analýzy doznaly za poslední desetiletí úžasný rozvoj, hlavně co se týče citlivosti. Přesto však je většinou nemožná přímá analýza vzorků vody. Látky se většinou stanovují srovnáním se známými koncentracemi identických standardů. V praxi to znamená, že musí být rozpoznána odezva přístroje odpovídající dané látce a zároveň velikost tohoto signálu. Poměrně bohatá směs látek přítomných ve vodě proto musí být separována alespoň z hlediska možnosti identifikace odezvy hledané látky.
Nejčastěji se používají chromatografické metody jako je vysokoúčinná kapalinová chromatografie s vhodnou a dostatečně citlivou detekcí, kterou je především hmotnostní spektrometrie. Tato metoda také na rozdíl od klasické UV-spektroskopické detekce podává výrazně relevantnější informaci o identitě stanovené látky. Sloučeniny lze při této technice detegovat podle relativní molekulové hmotnosti, případně na základě jejich fragmentace na dceřiné ionty. V současné době se vyvíjejí i další metody na bázi biochemických metod (ELISA – Enzyme-linked immunosorbent assay), které využívají specifické imunochemické interakce stanovovaných látek.
V souvislosti s výše uvedenými fakty vyvstává otázka, jakým způsobem naložit s kontaminací antropogenními polutanty v odpadních vodách. Současná technologie čistíren odpadních vod není schopna ani při použití biologického stupně čištění všechny tyto sloučeniny odstranit. Proto se intenzivně hledají metody možného dočišťování. Teoreticky lze sice nalézt řadu možných způsobů na bázi ultrafiltračních či sorpčních metod, technologickým problémem je ale obrovské množství vody protékající čistírnami. Například přítok odpadních vod na Ústřední čistírnu odpadních vod v Praze je zhruba 4000 litrů za vteřinu a systém vyčistí za rok přes 125 milonů krychlových metrů vody.
Jednou z možností, která je ostatně hojně používána hlavně v USA, je využití procesů takzvané fytoremediace. Jedná se o metody využívající rostlin k záchytu a akumulaci kontaminantů buďto prostým záchytem na povrch kořenového systému, nebo absorpcí do kořenové tkáně s následnou translokací do nadzemních částí rostlin.
Technologicky se k její aplikaci využívají takzvané umělé mokřady, což si lze představit jako uměle konstruované bažiny či hydroponické vany, ve kterých rostou vhodné rostliny a kterými protéká kontaminovaná voda. Účinnost těchto systému sice není absolutní, ale přesto dokážou výrazně snížit kontaminaci, a to nejen organickými látkami, ale i těžkými kovy a nanočásticemi.
Základním problémem všech biologických metod, a to i biologického stupně klasických čistíren, je ale skutečnost, že může dojít k poklesu koncentrace sledovaného polutantu, ale ten může být enzymovými systémy biomateriálu přeměněn na látku jinou, které má výrazně jiné ekotoxikologické vlastnosti. Může se stát, že je výrazně jedovatější, než byla látka mateřská.
Z toho také vyplývá určitá nedokonalost současného hodnocení účinnosti čištění, kdy jsou sledovány identické látky na vstupu a výstupu bez dalších analýz možných transformovaných molekul. Z tohoto důvodu se právě v laboratořích Přírodovědecké fakulty UK v Praze zabýváme interakcemi rostlin s farmaky a metodami jejich záchytu v rostlinách.
V praxi to znamená sledovat nejen záchyt léčiv z vodných roztoků, ale i jejich přesun do nadzemních částí a studium biotransformací těchto polutantů rostlinnými enzymy, aby bylo možné posoudit toxicitu vznikajících produktů biotransformací.
K výzkumu se používá řada speciálních technik jako třeba využití radioaktivně značených léčiv, biochemické metody stanovení enzymů, pro posouzení identity metabolitů je třeba syntetizovat další látky, které jsou komerčně nedostupné. Tento výzkum má kromě metod čištění vod i další výstup, kdy lze posoudit, které plodiny lze bez nebezpečí pěstovat v kontaminovaných oblastech. Je zajímavé, že v mnohých případech se vzhledem k množství zachyceného polutantu objevují i rozdíly mezi jednotlivými kultivary.
Antropogenní znečištění vod a životního prostředí vůbec je v současné době velmi atraktivním tématem. Rozhodně jej nelze podceňovat, na druhé straně však není třeba dělat katastrofické závěry. Rozhodně nehrozí, že dojde k feminizaci lidské populace, či že se za pár let zhroutí endokrinní systémy vyšších organismů v důsledku působení endokrinních disruptorů. Spíše je tento fakt výzvou k obezřetnosti a výzkumu možných důsledků a hledání cest k jejich minimalizaci.
Nelze snižovat spotřebu léčiv a dalších přípravků, které vytvářejí komfort odpovídající úrovni 21. století. Veškeré tyto snahy, i když se občas objevují, jsou zcela scestné. Řešení problému spočívá v hledání nových, lépe a kompletněji rozložitelných užitných chemikálií včetně posouzení jejich biotransformačních produktů a především v hledání nových cest dekontaminace ať už vod, nebo životního prostředí vůbec.
Složení vody v přírodě
Místům, kde z útrob země vyvěrá průzračná voda, je odpradávna přiřazována zázračná moc. Mnohé prameny, které lidé po staletí uctívali, ochraňovali a využívali, dnes chátrají či zcela zanikly. Osud stovky pramenů a studánek v krajině Podještědí sledoval autor tohoto článku. A jeho zpráva není příliš optimistická.
Dnes 93,4 procenta obyvatel země (ČSÚ, 2012) zásobují vodou veřejné vodovody, na pramenech, studánkách či studnách už nejsou závislí jako dřív.
Studánka
A s tím mizí i úcta k místům, která člověku poskytovala životadárnou, někdy i léčivou tekutinu. Mnohé prameny zcela vysychají v důsledku nadměrného čerpání podzemních vod, změn krajinného pokryvu či rozložení srážek během roku. Nezřídka nacházíme v okolí pramene či prameniště černou skládku. Jako by lidé zapomínali, že voda není jen tou nejdůležitější surovinou potřebnou pro život každého z nás, ale jak píše Saint-Exupéry,„může dělat dobře i srdci“ (Moje planeta, 1981).
Sledoval jsem osud stovky pramenů a studánek v krajině Podještědí v severních Čechách. Jejich obyčejně-neobyčejné příběhy vypovídají o současném stavu, nejisté, někdy chmurné budoucnosti, ale občas i naději na vzkříšení zašlé krásy. Zde představím některé z nich.
Až trochu tajemné místo ukryté v hluboké rokli poblíž obce Svijanský Újezd nedaleko od Turnova na turistických mapách nalezneme jen stěží, jeho návštěva však v nás zanechá hluboké vzpomínky. Příroda si zde na velmi malé ploše pohrála, pod skalním převisem v místních vápnitých pískovcích se vytvořilo menší jezírko, do kterého ústí voda z blízkého pramene – dříve snad studánky, po které se do dnešní doby dochovaly pouze cihlové zbytky. Nad pramenem ve skále visí železná cedule s již téměř nečitelným nápisem Slepina.
V obecní kronice Svijanského Újezdu se můžeme dočíst, že podle pověsti do těchto míst kdysi zabloudil slepý chlapec, usilovně se modlil za své uzdravení, omyl si oči vodou z pramene a hle… zrak se mu navrátil. Proto jméno pramene Slepina – aby dále připomínalo jedno zázračné uzdravení. Kde je pravda? Kdo ví. Podobné pověsti se váží k mnohým pramenům a studánkám, neodmyslitelně patří k lidové tradici a obohacují kulturní krajinu ve své hlubší podstatě.
Jeden z dříve nejvyhlášenějších pramenů nalezneme v malé osadě Lesnovek asi čtyři kilometry jihozápadně od historického města Český Dub. Dříve tu vyvěral velmi vydatný pramen, podle místních pamětníků se od něj jednu dobu jezdilo na lodičkách. Jeho voda byla považována za léčivou a dokonce se tu v minulosti uvažovalo o zřízení lázeňského komplexu. V dnešní době je pramen zcela vyschlý, voda je svedena do vrtu pro oblastní vodovod několik desítek metrů odtud (v současnosti se dle údajů Severočeských vodovodů a kanalizací jímá cca 15 l/s).
V nepublikovaném rukopise Rudolfa Jíry, který je dostupný v archivu Podještědského muzea v Českém Dubě, se můžeme dočíst, že místní pramen nese jméno Kristiánka, a to podle hraběte Christiana Valdštejna, který podle tradice sám tento pramen vyhledal. Roku 1845 byla nad pramenem vystavěna socha Panny Marie Bozkovské s Ježíškem (pravděpodobně se jedná o dílo sochaře Matěje Berana). Od ní vede k pramenu kamenné schodiště. Až do 20. let minulého století k tomuto poutnímu místu každoročně směřovala slavná procesí. Dnes schodiště pomalu zarůstá trávou a poutníci sem již nepřicházejí.
Smutný konec jednoho nádherného místa, které desítky let obohacovalo duchovní život místních i mnoha návštěvníků.
Lepší osud potkal málo vydatnou lesní studánku zvanou Frantina. Její historie je úzce spjata s jednou z nejvýznamnějších českých spisovatelek – Karolinou Světlou. Ta do blízkého okolí zasadila děj svého stejnojmenného románu Frantina.
Ještě před několika lety byla studánka pouze obestavěna kameny, v současné době je pěkně obezděna a zakryta dřevěnou stříškou. Z posledního rozboru vody z května 2014 vyplývá, že místní voda je vápenatohořečnatá hydrogenuhličitanovo-síranová, bakteriologicky nezávadná s velmi nízkým obsahem dusičnanů (3,2 mg/l). Z tohoto pohledu splňuje normu pro kojeneckou vodu.
Studánku nalezneme na jižním svahu Ještědského hřbetu, poblíž asfaltové silničky směřující k turistické chatě na Pláních pod Ještědem, kousek od křižovatky žluté a modré turistické značky. V letních měsících se zde zastavuje množství poutníků, usedají na lavičku poblíž studánky a užívají jedinečnost tichého místa, v němž se spojují prvky přírodního dědictví a kulturního odkazu našich předků. Kéž podobných aktivit přibývá a lidé si opět uvědomí poselství pramenů a studánek, na jejichž existenci byly závislé mnohé generace našich předků.
Osudy pramenů a studánek nejen v Podještědí jsou různé, o záchranu těch, které zbyly, je třeba usilovat. Tak třeba studánce Janůvce, stojící severně od obce Pěnčín, ještě v nedávné době hrozil úplný zánik. Díky péči místních obyvatel je nyní rekonstruována a ještě v tomto roce by měla být slavnostně ,,odemčena“. Tento případ bohužel patří v Podještědí spíše k výjimkám.
Podobný konec, jaký potkal pramen Kristiánka, hrozí více zdrojům vody v okolí. Třeba u malé podještědské obce Kotel (ložisko Osečná – Kotel) se uvažuje o těžbě uranové rudy. Ta by znamenala vážné ohrožení vzácného ekosystému a možnou kontaminaci (při volbě chemické metody těžby) či vyschnutí pramenů v Podještědí.
Chemická metoda těžby
Zmiňme, že se pouhých 6 km od tohoto ložiska nacházejí významné zdroje podzemní vody, ze kterých je mj. zásobováno i statisícové město Liberec.
Prameny a studánky v Podještědí
JÍRA R.: Nepublikovaný rukopis z Archivu Podještědského muzea v Českém Dubě
Kronika obce Svijanský Újezd
RUBÁŠ D.: Prameny a studánky v Podještědí. vydáno vlastním nákladem, 2014, ISBN 978-80-260-6272-1.
SAINT-EXUPÉRY Antoine de: Moje planeta. Odeon, Praha 1981, Přeložil Jiří Konůpek.
SLEZÁK J.: Historie těžby uranu v oblasti Stráže pod Ralskem v severočeské křídě a hydrogeologie. Sborník geologických věd, Hydrogeol. Inž. Geol., 21, 5–36, 2001.
SVĚTLÁ K.: Frantina. Melantrich, Praha 1970 (psáno roku 1869-70).
Český statistický úřad [online]. Citováno 6. 6. 2014. Přístupné na www.czso.cz
DIAMO státní podnik Stráž pod Ralskem [online]. Citováno 6. 7. 2014. Přístupné na www.diamo.cz
Neuvěřitelná přizpůsobivost sinic kdysi umožnila vznik organické hmoty na Zemi. Dnes bychom se přebujelého vodního květu na rybnících a přehradách rádi zbavili. Není to však snadné.
Sinice žijí v každém prostředí po celé Zemi, najdeme je ve fytoplanktonu moří, v krustách na pouštích, v mladém porostu v deštných pralesích i v planktonu věčně zamrzlých antarktických jezer, uvnitř kamenů i na povrchu ledovců. Ve formě mořského pikoplanktonu, tvořeného jednotlivými buňkami menšími než dva mikrometry, produkují značnou část světové produkce kyslíku.
Pro život na Zemi jsou sinice nesmírně důležité, v lidské společnosti však hrají i negativní roli. Jejich obdivuhodná přizpůsobivost jim totiž umožňuje nadprodukci vodního květu v eutrofizovaných (na živiny bohatých) vodách.
Sinice
Rozmnožují se pouze nepohlavně – dělením buněk. Žijí buď jako jednotlivé buňky samostatně nebo v koloniích různého tvaru, nebo vytvářejí jednoduchá nebo rozvětvená vlákna. Při své fotosyntetické činnosti vyčerpávají z prostředí CO2, a tím se v prostředí sráží uhličitan vápenatý. Za tři a půl miliardy let jejich působení vzniklo 80 % vápencových pohoří a jiných vápencových útvarů na Zemi. Sinice umí fixovat vzdušný dusík pomocí specializovaných buněk – heterocytů nebo částí vláken – diazocytů.
Aby populace překonaly nepříznivé podmínky, vytvářejí některé rody přetrvávající stadia a zvláštní spory – akinety. Planktonní sinice obývající volnou vodu mají vyvinuty plynové měchýřky, které se spojují do skupin, aerotopů, jejichž regulací mohou ovlivňovat polohu populace ve vodním sloupci, a využívat tak nejvhodnější prostředí pro svůj vývoj. Další jejich výhodou je možnost růstu při nízkých intenzitách světla a v rychlé regeneraci po vyschnutí nebo zámrazu. Sinice jsou také jediné bakterie, které jsou schopny vytvářet komplikované mnohobuněčné stélky.
Žijeme uprostřed Evropy na území obývaném lidmi skoro po tři tisíciletí, s vyvinutým průmyslem a zemědělstvím. Dlouhodobý vliv této lidské činnosti na životní prostředí se projevil enormními koncentracemi forem dusíku v půdě i ve vodách. Prvkem, který má největší vliv na produkci rostlin v našem prostředí z hlediska minerální výživy, se stal fosfor, což platí i pro sinice a řasy ve vodách.
Optimální poměr dusíku a fosforu pro růst fytoplanktonu je 7:1 (ve váhových jednotkách). Dokud byly koncentrace fosforu nízké, vysoké koncentrace dusíku se nemohly uplatnit a naše vody byly čisté. S pokračující industrializací, nevhodným používáním umělých hnojiv a velkou spotřebou fosfátových pracích prášků koncentrace fosforu stoupala v celém ekosystému – v první řadě ve vodách, které přijímají jak splachy z půdy, tak odpady z průmyslu, z městských čistíren i nečištěné splašky.
Výskyt sinicových vodních květů v našich přehradních nádržích i rybnících je důsledkem této situace. V rybnících rybáři dokonce vysokou koncentraci živin uměle zvyšují, aby tak rybám přibývalo potravy.
Vodní květ
Vodní květy v rybnících narůstaly již za rybníkáře Šusty na konci 19. století. Ve dvacátém století začali rybáři rybníky přihnojovat i anorganickými hnojivy, čímž do vody dodali další a mnohem významnější zdroj živin. Rybník, ve kterých se intenzivně hospodaří a produkce kapra dosahuje 500-1000 kilogramů na hektar, jsou tak všechny vysoce eutrofní až hypertrofní.
V současné době se sice hnojení rybníků omezuje, avšak živiny zůstávají vázány v objemném bahně na dně a v okrajových oblastech (litorálu). K nadprodukci řas a sinic přispívá i geomorfologie rybníka. Průměrná hloubka rybníků je 0,5-0,8 metru, nejhlubší místo, loviště, má jen asi o metr více. Voda v rybníce se takřka neustále míchá větrem i teplotní konvekcí, a tak se vysoké koncentrace živin průběžně doplňují z usazenin na dně. Jde vlastně o nepřetržitou kultivaci populací přítomných ve vodě. Na jedné straně zabezpečuje stálý přírůstek fytoplanktonu a tím dostatek potravy pro zooplankton a následně pro ryby, ale na druhé vede k těžké nadprodukci fotosyntetizujících mikroorganizmů, hlavně sinic, ve formě vodních květů.
Rybníky fungují jako uzavřené ekosystémy, protože až na výjimky, například rybník Rožmberk v jižních Čechách, mají v průběhu vegetační sezony velmi malý přítok a odtok. Lze v nich tak dobře sledovat vzájemné vztahy mezi jednotlivými hladinami jejich jednoduchého potravního řetězce. Živiny ve vodě se spotřebovávají při růstu a rozmnožování fytoplanktonu. Toto společenstvo různě velkých autotrofních organismů je základní potravou pro zooplankton, různě velké korýše obývající volnou vodu. Malé druhy fytoplanktonu (5-40 µm) jsou zdrojem potravy pro větší druhy perlooček.
Dafnie jsou zase důležitým zdrojem potravy zejména pro plůdek a malé ryby, potřebují je ale i ryby starší. Pokud je ekosystém v rovnováze, produkce fytoplanktonu právě stačí pro růst dostatečného počtu planktonních korýšů a následně výživu ryb. Starší kaprovité ryby se živí i bezobratlými žijícími v bahně a v okrajových porostech.
Vztahy mezi jednotlivými produkčními hladinami ve vodním ekosystému a vliv různé obsádky na složení zooplanktonu poprvé prostudoval již v padesátých letech náš přední hydrobiolog, docent Jaroslav Hrbáček.
Podmínky pro vznik vodního květu lze sledovat při dvouletém (dvouhorkovém) cyklu obhospodařování rybníků.
V prvním roce rybáři do rybníka nasadí velký počet malých jedinců jednoletého, případně i mladšího kapra. Tato obsádka nestačí zlikvidovat všechny velké dafnie (Daphnia magna, D. pulicaria, D. galeata). Zbylé dafnie sežerou drobné řasy a bičíkovce, kteří vytvářejí vegetační maximum po jarním tání ledu.
Nastává období „čisté vody“, rybník je průhledný až na dno. Je-li ryb skutečně málo (méně než 40 kilogramů na hektar), rybník zůstane čistý, plný velkých perlooček, které vodu filtrují. Po čase však může takový rybník zarůst vyššími ponořenými rostlinami. Proto udržují rybáři určitou obsádku u všech rybníků, které chtějí nadále využívat. U příliš nízké obsádky a příliš vysoké koncentrace živin, hlavně fosforu, nastoupí s oteplením sinice, které vytvářejí velké kolonie (Microcystis, Aphanocapsa), nebo velká vlákna (Dolichospermum, Aphanizomenon, Planktothrix, Anabaenopsis).
Velké stélky zooplankton není schopen konzumovat, sinice jsou pro něj nestravitelné. S dalším oteplením v létě populace sinic přirůstají, vyhovuje jim zvýšená teplota vody, mohou asimilovat i anorganický uhlík ve formě bikarbonátu a vyhovuje jim tedy i zvýšené pH. Plynové měchýřky sinicím umožňují využívat všechny možnosti světelného spektra a koncentrace anorganického uhlíku, které rybník nabízí. Pokud nastanou nevhodné podmínky (příliš zásaditá voda, vysoká koncentrace kyslíku a nedostatek CO2, inhibice fotosyntézy vysokým zářením), může nastat kolaps celé populace. Dojde k rozkladu vodního květu, vyčerpání kyslíku, vzniknou vysoké koncentrace amonných iontů až čpavku. Účinky na rybí populaci jsou dostatečně známy.
Ve druhém roce hospodaření v rybníce žijí již starší ryby, které čeká na podzim výlov. Musí tedy dosáhnout tržní váhy kolem dvou kilogramů. Silný žrací tlak velkých ryb způsobí, že se přirozená potrava rychle vyčerpá a v planktonu „dojdou“ velké dafnie, které do té doby intenzivně konzumovaly menší řasy. Ryby je nutno uměle dokrmovat. Zelené drobné řasy a bičíkovci rychle dorůstají, voda se jejich vlivem pěkně zazelená. Fytoplankton tvoří drobné druhy od 0,5-40 mikrometrů, hlavně zelené řasy (Chlamydomonas, Scenedesmus, Desmodesmus, Monoraphidium, Coelastrum, Staurastrum).
Zelené řasy v současné době extrémně vysokých obsádek doprovází výskyt sinic rodů Anathece a Aphanocapsa. Takový úkaz nazýváme vegetačním zákalem či vegetačním zbarvením vody.
Vztah fytoplankton-zooplankton-ryby jsme vysvětlili na dvouletém hospodaření na kaprovém rybníce. Stejné vztahy  však platí vždy, když je ryb v rybníce málo (rybník je tzv. podsazen při množství ryb 30-200 kilogramů na hektar), nebo příliš mnoho (200-1000 kg/ha), ať už je věk a velikost ryb jakákoli. Jaká se v rybníce pěstuje obsádka, poznají rybáři v letních měsících podle barvy a vzhledu vody.
Poznání zákonitostí vztahů trofického řetězce ve vodách pak umožnilo vypracovat metodu ovlivnění množství a kvality fytoplanktonu ve vodách regulací složení a velikosti rybí obsádky. Biomanipulace spočívá ve zvýšení obsádky dravých druhů ryb, které pak snižují počty konzumentů zooplanktonu. Dalším nutným krokem je omezit přísun živin do nádrže. Kombinace těchto metod se osvědčila zejména v jezerech severských států, v Německu a v USA. Vždy šlo o mnohaleté, velmi nákladné akce, které ovlivnily celá povodí regenerovaných jezer. Musely se zároveň odstranit i sedimenty, které zadržují obrovské zásoby živin, shromážděné po staletí existence jezer.
V našich přehradách podobné pokusy o regulaci výskytu vodních květů biomanipulací rybí obsádky ztěžuje silný vliv řek, nicméně intenzívní výzkum této metody stále probíhá a na řadě vhodných nádrží byla rybí obsádka regulována. Na těchto aktivitách se podílí i náš ústav.
Vodní květ sinic je nebezpečný, neboť buňky mnoha druhů sinic obsahují cyanotoxiny (hepatotoxiny, neurotoxiny, anatoxiny atd.), které přecházejí zčásti i do vody a mohou způsobit alergie a zažívací, nervové a imunologické potíže. Cytotoxiny jsou uloženy uvnitř buněk, zvláště nebezpečná jsou tedy období, kdy se vodní květ rozkládá. Výskyt vodních květů v rybnících není příliš estetický, ale pro lidskou populaci není až tolik nebezpečný, protože cyanotoxiny nejsou toxické pro studenokrevné živočichy, tedy ryby, které konzumujeme (pokud se ovšem v rybnících nekoupeme).
Sinice v našich přehradách však představují vážné riziko, protože přehrady často využíváme jako zdroje pitné vody. Nejvíce rozšířené jsou cyanotoxiny microcystiny, napadající játra. Jsou obsaženy hlavně v buňkách vodního květu Microcystis, ale i rodu Dolichospermum nebo Planktothrix. Dosud bylo objeveno několik desítek forem tohoto toxinu. V rámci Programu podpory cíleného výzkumu AV ČR S601 7004 „Řízení kvality vody v údolních nádržích“ jsme v našem ústavu v letech 2003-2004 studovali složení fytoplanktonu a vodních květů na našich důležitých přehradách (Znachor et al. 2006). Z výsledků vyplývá, že vodní květ se vyvinul na všech osmnácti sledovaných přehradách, lišila se jen jeho koncentrace. Devadesát procent těchto vodních květů obsahovalo sinici Microcystis aeruginosa, v 65 procentech byla Microcystis dominantní. V nefiltrované vodě s vodním květem bylo přítomno v průměru okolo 20, v maximu ale až  125 µg.l-1 microcystinů. Maximální rozvoj vodního květu byl u všech přehrad zaznamenán v srpnu, a to jak v biomase sinic, tak v koncentraci microcystinů. V letech odběrů na tom byly nejhůře přehrady Brněnská, Sedlice u Želivi, Vranov, Skalka u Chebu, Orlík a Nové Mlýny.
Limit koncentrace mikrocystinů v pitné vodě je stanoven na 1 µg na litr. Kontrola našich pitných vod je na světové úrovni, takže si můžeme být jisti, že naše pitná voda vyhovuje normě. Nicméně nestanovitelná stopová množství těchto toxinů mohou působit dlouhodobě, v tělech teplokrevných organizmů se mohou akumulovat a později působit jako kancerogeny nebo mutageny. Snížení koncentrace živin, zvláště fosforu, v našich vodách je tedy nanejvýš žádoucí.
Jednou z dalších otázek je, proč kolonie a vlákna planktonních sinic dominují nad objemnými buňkami a koloniemi jiných fototrofních planktonních druhů. Vždyť zelené řasy využívají živiny a sluneční energii mnohem účinněji než sinice. Je to způsobeno několika faktory. Sinice jsou nenáročné na světlo, rostou i v zastíněných vrstvách vodního sloupce, kde mohou vytvořit i značnou biomasu (např. Planktothrix agardhii). Řada druhů roste sice pomaleji, než je tomu u zelených řas, ale ve vodě vytrvávají mnohem déle. Sinice mají ještě další výhody – jsou schopny vzplývat a fixovat vzdušný dusík, což využívají zejména v letním období, kdy může ve vodě nastat nedostatek dusičnanových iontů. Tato schopnost u zvláštní sinice Limnoraphis robusta umožnila vznik těžkého vodního květu v atraktivním, téměř oligotrofním jezeře Atitlán v Guatemale, kde jsme se také podíleli na výzkumu. Nedostatek dusíku nedovolil růst fytoplanktonu, což je v tropických vodách časté, ale zvýšený přísun fosforu umožnil této poměrně objemné vláknité sinici fixovat plynný dusík a opatřit si jeho přísun. Následkem toho vznikl v jezeře silný hnědý vodní květ, ačkoli celkové koncentrace živin byly velmi nízké. Jak jsem již napsala, přizpůsobivost sinic je neobyčejná.
Současný výzkum v oblasti vodních květů se ubírá dvěma směry. V ekologickém směru se vědci snaží porozumět dokonale vztahům mezi jednotlivými hladinami potravního řetězce včetně jeho základu – zdrojům a přeměnám živin v prostředí, uvolňování živin z usazenin na dně, jejich spotřebou a způsobem přijímání fytoplanktonem, a to jak celým společenstvem, tak jednotlivými druhy, které společenstvu dominují.
Vodní květy se vyznačují často jednodruhovým složením. Ověřuje se proto také hypotéza, že taková populace produkuje látky, které omezují rozvoj jiné populace.
Druhý směr spočívá v moderním přístupu k taxonomickému hodnocení diverzity druhů a rodů sinic v jednotlivých biotopech. Molekulární analýzy genomů ukázaly na genu 16S rRNA, že příbuznost a rozlišení druhů a rodů sinic je zakódováno jinak, než jsme si představovali. Už jsou známy i geny řídící produkci cytotoxinů. Jsou vždy přítomny u všech populací produkujících toxiny, avšak ne vždy jsou tyto geny aktivní. Další výzkum tímto směrem by přinesl důležité informace pro vodohospodářskou praxi a v budoucnu snad i možnost regulace toxicity u nebezpečných populací sinic vytvářejících vodní květy.
Sinicové vodní květy
Druh Aphanocapsa incerta se vyskytuje v planktonu jako doprovodný, v malých koloniích i při vysoké obsádce a vysoké koncentraci živin. Nemá plynové měchýřky, ale jeho kolonie obsahují množství slizu, který také dopomáhá při vzplývání. Vláknité sinice bez akinet vytvářejí na hladině šlíry a protáhlé pruhy, avšak mohou vytvářet maxima i hlouběji pod hladinou (Planktothrix agardhii, Leptolyngbya contorta, Pseudanabaena limnetica, Limnothrix redekei).
Další skupina vláknitých sinic s heterocyty a akinetami (Nostocales), např. rody Dolichospermum (dříve planktonní Anabaeny: Dolichospermum circinale, D. planktonicum, A. lemmermannii) nebo Anabaenopsis vytvářejí shluky v podobě smotků, nebo pokud jsou vlákna rovná, opět pruhy na hladině. Druhy rodu Aphanizomenon (Aphanizomenon flos-aquae, A. yezoense) vytvářejí ve vodě okem patrné skupiny tvaru očních řas a různě dlouhých pentliček.
Více o sinicích
www.sinicearasy.cz
www.povodi.cz
www.fytoplankton.cz
www.muni.cz
www.sinice.cz
www.cyanodb.cz
Hrbáček J., Dvořáková M., Kořínek V., Procházková L. (1961): Demonstration of the effect of the fishstock on the species composition of zooplankton and the intensity of metabolism of the whole plankton association. – Verh. Internat. Verein. Limnol. 20: 192-195.
Hrbáček J. (1962): Species composition and zooplankton in relation to fishstock. Rozpravy ČSAV 72, 114 pp.
Komárková J. (1983): Factors influencing the development of Aphanizomenon flos-aquae bloom in Czechoslovak eutrophic fish ponds. – Schweiz.Z.Hydrol. 45: 301-306.
Fott J., Pechar L., Pražáková M. (1980): Fish as a factor controlling water quality in ponds. In: Barica J., Mur L.R. (eds.) Hypertrophic Ecosystems. – Development in Hydrobiology 2, 119 p.
Komárek J., Hauer T.: CyanoDB.cz – A Database of Cyanobacterial Genera. [www.cyanodb.cz]
Maršálek B., Keršner V., Marvan P. (1996): Vodní květy sinic. – Nadatio flos-aquae, Brno 1996, 142 pp.
Matěna J., Vyhnálek V., Šimek K. (1994): Food web management. In: Eiseltová M. (ed.): IWRB publication 32, pp. 97-102.
Komárková J., Faina R., Pařízek J. (1986): Influence of the watershed and fishstock upon the fish pond biocenoses. – Limnologica (Berlin) 17: 335-354.
Šusta J. (1884): Kapr a výživa jeho družiny rybničné. – Vlastním nákladem, ?? pp.
Znachor P. Vodní květy řas a sinic. Scientific American – July 2005:44-51 Znachor P., Jurczak T., Komárková J., Jezberová J., Mankiewicz J., Kaštovská K. & E. Zapomělová: Summer changes in Cyanobacterial Bloom Composition and Microcystin Concentration in Eutrophic Czech reservoirs. – Inc. Environ.Toxicol. (Willey Periodicals) 21: 236-243.
Stavby přehrad byly vždy kontroverzním zásahem do krajiny. Ale člověk vodní nádrže dál ovlivňuje, bohužel často nepříznivě. Chceme-li se dozvědět, jaká je kvalita jejich ekosystémů, musíme se zeptat ryb.
Otázka hodnoty vodních zdrojů a kvality vodních ekosystémů se v posledním desetiletí v Evropě intenzivně řeší. Kvalitním ekosystémem přitom rozumíme takový, v němž se všechny součásti nacházejí ve stavu, jaký by existoval bez vlivu lidské činnosti. Sledujeme přitom hydromorfologické, chemické a fyzikální parametry vody a čtyři biologické charakteristiky: fytoplankton, ponořené vodní rostliny, bezobratlé žijící na dně a rybí společenstva.
Evropa chce dosáhnout v dohledné době ve všech vnitrozemských a příbřežních vodách minimálně „dobrého ekologického stavu“, čímž míní stav jen mírně odlišný od přirozených podmínek. Převedení myšlenky do reality bude bezpochyby mimořádně obtížné a dlouhé. Ale prvním krokem je zjistit, jaká je skutečnost.
Projekt EU (viz Rámcová směrnice vodní politiky 2000/60/EC) je v současné době ve stadiu vývoje metodik hodnocení, podle nichž se posuzuje ekologická kvalita jednotlivých vodních útvarů. Již tato fáze v sobě nese složitý úkol – definovat ideální, člověkem nenarušený stav, který by sloužil k porovnání. V Evropě totiž neexistuje jediný člověkem nenarušený vodní ekosystém. Vzniklo proto několik principů hodnocení kvality. Asi nejlepší z nich používá historická data z preindustriálního či raně industriálního období. Těchto údajů je ale jako šafránu, a tak se většina systémů hodnocení uchyluje ke kategorizaci vodních útvarů na málo ovlivněné, považované za referenční stav, a na více ovlivněné, které jsou pak s nimi srovnávány.
Jako charakteristiky, které nejlépe odrážejí ekosystémové změny způsobené člověkem, sledujeme změny početnosti nebo vymizení druhů, tedy reakce společenstev a ekosystémů na různé stresory. Spolu s kolegy zpracováváme indikační schopnosti rybích obsádek v nádržích v ČR.
Stav rybích populací a společenstev stojí v centru naší pozornosti celkem pochopitelně. Ryby zaujímají v nádržích místo na vrcholu potravních sítí, ovlivňují mnohé biologické procesy ve vodních ekosystémech a naopak i je silně zasahují vnější vlivy. Navíc jsou relativně dlouhověké, což nám umožňuje sledovat působení stresorů za delší období, a to i zpětně, například podle deformací těl dospělých ryb. Kupříkladu kapři obecní (Cyprinus carpio) v silně znečištěném prostředí vykazují častější deformace, porušené ploutve, zranění, nádory a parazity.
Struktura rybích společenstev tedy věrně odráží ekologické podmínky v nádrži. Na nejhrubší škále můžeme v našich podmínkách rozlišit tři typy společenstev: První z nich zahrnuje lososovité (Salmonidaes) ryby v kombinaci s vrankami (Cottus) a střevlemi potočními (Phoxinus phoxinus), kterým vyhovují horské nádrže chudé na živiny (například Morávka). V nižších nadmořských výškách zpravidla převažují společenstva kaprovitých ryb (Cyprinidae) nebo s převahou okouna říčního (Perca fluviatilis). Kaprovité obsádky jsou typické pro nádrže se střední až vyšší produktivitou (například nádrže Novomlýnské soustavy, Hněvkovice či Vranov), zatímco náročnější okounovití se častěji vyskytují v čistých vodách s dostatkem rozpuštěného kyslíku (Nýrsko).
Konkrétní nádrž a její stav necharakterizují jen dominantní druhy, ale i pouhý výskyt a životaschopnost některých populací. Přítomnost lososovitých ryb včetně síhů signalizuje dobrou kvalitu ekosystému, podobně mník jednovousý (Lota lota) nebo vranka obecná (Cottus gobio) dokládají dostatek kyslíku u dna nádrží.
Naopak kapr obecný platí v jižní Evropě za indikátor degradovaného prostředí, podobně jako ve střední Evropě cejn velký (Abramis brama), cejnek malý (Blicca bjoerkna), candát obecný (Sander lucioperca) a ježdík obecný (Gymnocephalus cernua). S hojnými populacemi těchto druhů se obvykle setkáváme v teplejších vodách s vyšší produktivitou, vodách méně průhledných, v nichž se nedostává kyslíku v hlubších částech vodního sloupce a na jejichž hladinách se vytváří vodní květ.
Nadměrné množství živin je největším problémem evropských vod. Vyznačují se vyšší produktivitou a žije v nich větší množství ryb, většinou flexibilních všežravých druhů dobře adaptovaných na zakalenou vodu s nižší koncentrací kyslíku, ale oproti nenarušeným společenstvům v nich většinou chybí potravní specialisté. V teplotně rozvrstvených nádržích může ve spodních vrstvách (pod termoklinou) ubývat kyslík, a ty se tak stávají trvale neobyvatelné jak pro ryby, tak i pro většinu ostatních vodních organismů (například v Orlíku).
V našich nádržích, jejichž vody se využívají pro výrobu elektrické energie, často kolísá hladina vody, s čímž jde ruku v ruce úbytek porostů příbřežních ponořených rostlin. To může vadit rybám, které při výtěru odkládají své jikry na rostliny. Cejn velký či plotice obecná (Rutilus rutilus) ponořené rostliny pouze preferují a chybí-li, použijí jiný podklad. Jiné druhy, především perlín ostrobřichý (Scardinius erythrophthalmus), lín obecný (Tinca tinca), štika obecná (Esox lucius), sekavec podunajský (Cobitis elongatoides) či slunka obecná (Leucaspius delineatus) jsou na rostliny pevně vázány.
Obdobnými indikátory jsou druhy, které vyžadují k úspěšné reprodukci migraci do přítoků. Pokud se v nádrži vyskytují přirozené populace lososovitých ryb a bolena dravého (Leuciscus aspius), můžeme vyvodit volné spojení s vtékající řekou (které chybí například v některých našich kaskádových nádržích).
Také přítomnost mladých ryb značí životaschopnost populace jednotlivých druhů v nádrži. I v našich podmínkách nalezneme nádrže, kde se ryby přirozeně nerozmnožují a právem je označujeme za zcela degradované. Příčinou může být zmíněné kolísání hladiny, omezení migračními bariérami, ale i extrémní podmínky jako je trvale chladná a na kyslík velmi chudá voda s minimem potravních zdrojů. S kombinací všech těchto negativních vlivů se setkáváme v menších nádržích v kaskádě, do nichž přitéká voda z hlubokých vrstev předcházející nádrže (například Kamýk pod Orlíkem). Opačně, pokud i v silně eutrofních či jinak ovlivněných nádržích dochází k přirozenému výtěru ryb, nelze jejich ekosystém označit za zcela zničený (nádrže Novomlýnské soustavy).
Narušení reprodukce a prostředí při březích (litorál) naznačuje i vysoký podíl mezidruhových kříženců ve společenstvu. K němu dochází, pokud některé druhy musí vzít zavděk méně vhodný třecí podklad, kde se setkaly s jinými podobně postiženými příbuznými druhy.
Na kvalitu rybí obsádky má vliv i sportovní rybolov. Dobrým indikátorem intenzity rybářského tlaku je výskyt kapra obecného. Tento druh mají sportovní rybáři ve velké oblibě, a tak se dá říci, že platí úměra mezi počty kaprů ve vodě a rybáři na břehu. Kapr se ve většině našich nádrží přirozeně nerozmnožuje (potřebuje k tomu teplejší vodu a především vodní rostliny jako třecí podklad), sportovní rybáři je uměle vysazují. A nejen kapry, ale i nepůvodní druhy ryb, například amura bílého (Ctenopharyngodon idella), pstruha duhového (Oncorhynchus mykiss), tolstolobika bílého (Hypophthalmichthys molitrix) a tolstolobce pestrého (Hypophthalmichthys nobilis). Ti konkurují našim původním druhům a mohou tak ovlivňovat ustálená společenstva.
Poslední výzkumy ukazují, že sportovní rybolov poměrně intenzivně ovlivňuje i početnost populací dravých ryb. Rybáři se přirozeně zaměřují na velké jedince, což snižuje reprodukční schopnosti populace.
Stabilita a vyváženost rybího společenstva, ve kterém početnost a biomasa odpovídá produktivitě nádrže, je nedílnou součástí dobrého fungování ekosystému nádrže. V takovém společenstvu žijí druhy s různými potravními a reprodukčními strategiemi, které využívají maximum nabízených ekologických nik. Přirozená reprodukce, široké věkové nebo velikostní spektrum a absence či minimální zastoupení kříženců a ryb s morfologickými anomáliemi je významným ukazatelem stavu populace.
Aktuální výsledky našeho průzkumu v českých nádržích naznačují, že prakticky všechny nádrže jsou ovlivněny lidskou činností. Ve většině prozkoumaných nádrží převládají početné populace kaprovitých ryb. Nádrže s nižší produktivitou obývají okounovitá společenstva a nejohroženějších lososovitých ryb je minimum. Uveďme ještě jednou příklady a stav doposud prozkoumaných nádrží: nádrže s nejvyšším ekologickým potenciálem jsou šumavská vodárenská nádrž Nýrsko ležící na řece Úhlavě, menší vodárenské nádrže v Brdech Láz s Pilskou a dále krušnohorské Fláje. Do kategorie středního ekologického potenciálu byly zařazeny například Žlutice a Klíčava, do poškozeného Lipno nebo Orlík a zničeného Hněvkovice.
Ekologický stav našich přehradních nádrží jasně poukazuje, že je třeba podniknout kroky k jeho zlepšení.
Studium hodnocení ekologické kvality rybích společenstev v nádržích je v současné době podporováno Centrem pro ekologický potenciál rybích obsádek nádrží a jezer, projektem CZ.1.07/2.3.00/20.0204 (CEKOPOT) financovaným Evropským sociálním fondem a státním rozpočtem České republiky. článek vznikl za přispění spoluautorů: Milan Říha, Jiří Peterka, David Boukal, Marie Prchalová, Jan Kubečka
Blabolil P., Říha M., Peterka J., Prchalová M., Vašek M., Jůza T., Čech M., Draštík V., Kratochvíl M., Muška M., Tušer M., Frouzová J., Ricard D., Mrkvička T., Sajdlová Z., Vejřík L., Šmejkal M., Borovec J., Matěna J., Boukal D., Kubečka J. 2013. Co říkají ryby o kvalitě vodních ekosystémů.
V Kosour D. (ed). Vodní nádrže 2013, 25-26. září 2013, Brno, Povodí Moravy s.p.: 51-56.
Borovec J., Hejzlar J., Znachor P., Nedoma J., Čtvrtlíková M., Blabolil P., Říha M., Kubečka J., Ricard D., Matěna J. 2013. Metodika pro hodnocení ekologického potenciálu silně ovlivněných a umělých vodních útvarů – kategorie jezero. Státní fond životního prostředí České republiky, Ministerstvo životního prostředí České republiky. 35 s. Ke stažení.
Knihy mají moc rozhodovat o životních osudech. Něco o tom vím. Nebýt knihy Otakara Štěrby Pramen života (Panorama, 1986), neobracel bych v dětství kameny na dně potoka v touze spatřit blešivce nebo ploštěnku. A nešel bych studovat hydrobiologii. Přestože se jí neživím, můj život by bez ní nabral zcela jiný směr. Ale toto není můj příběh…
Profesor Otakar Štěrba (* 1933) vystudoval zoologii na Přírodovědecké fakultě Masarykovy univerzity v Brně. Na Přírodovědecké fakultě Univerzity Palackého v Olomouci založil katedru ekologie a zavedl odborné studium Ochrana životního prostředí, které převzaly všechny přírodovědecké fakulty České republiky. Kromě toho je to i horolezec, vodák a cestovatel, účastnil se mnoha prvosjezdů asijských řek a horolezeckých expedic.
V rámci tematického speciálu věnovaného vodě přinášíme ukázku z Pramene života: podivuhodný příběh jednoho znovunalezeného korýše. V letním dvojčísle časopisu Vesmír navíc najdete rozhovor Stanislava Vaňka s Otakarem Štěrbou. Ukázku z něj můžete rozkliknout níže:
Říční krajina – ukázka rozhovoru z letního dvojčísla
Pokud by naše řeky dobře fungovaly, přinášely by stovky miliard ročně, což je neuvěřitelné číslo. Jak se k němu dospělo?
Říční krajina, stejně jako každá jiná krajina, má svoje funkce a svoje ekosystémové služby. Probíhají samy od sebe, je to přírodní děj, přesněji velmi složitý systém mnoha současně probíhajících dějů. Těchto služeb jsme rozlišili zhruba 20 až 25, ale jsou určitě ještě další, o kterých nevíme. Bez těchto procesů, dějů, systémů, služeb a funkcí nemůže existovat život na naší planetě v dnešní podobě. S tím se nedá nic dělat. Proto tvrdíme, že říční krajina je ze všech typů pozemských krajin nejdůležitější. Ani s tím se nedá nic dělat, bez vody nemůžeme žit a voda koluje v podstatné části pravě a pouze v těchto říčních krajinách. Tyto funkce se v posledních desetiletích snaží různí badatele oceňovat. Domlouvat se s ekonomy či s politiky ekologickou řečí je beznadějné, proto se snažíme převádět některá fakta do řeči ekonomické – vyjadřovat je finančně. Různými metodami jsme ocenili funkce říční krajiny a došli jsme k určitým číslům. A známe plochu a podobu říčních krajin celé republiky – stejným úkolem se zabývaly mnohé jiné skupiny (například američtí ekonomové a ekologové kolem R. Costanzy). Výsledkem těchto studií jsou velká čísla pohybující se v České republice v řádech stovek miliard ročně. A naopak: protože dnes věrohodně víme, jak jsou naše říční krajiny narušeny, můžeme odhadnout ztráty, které tak vznikají. Podle našich výpočtů tyto ztráty dosahuji 200–300 miliard korun ročně. O tyto peníze náš stát přichází…
Jinými slovy – je to národní poklad, míra blahobytu, končící na smetišti.
Když jsme se dopátrali těchto výsledků, mnohokrát jsem s nimi zašel za nejrůznějšími politiky různých parlamentů, za vodohospodáři, ministry. Vždycky říkali: „To je prima, tolik peněz, jejda, to mě zajímá.“ Jejich zájem však během několika minut, hodin až dnů odezníval, až odezněl úplně, když zjistili, že z toho neplynou přímé peníze, které by mohli ukázat, ani žádný politický kapitál.
Profesor Vejdovský byl mimořádnou osobností české i světové vědy (kromě jiného objevil buněčné cytocentrum, což je objev základního významu) a proslavil se také tím, že v osmdesátých letech minulého století provedl zevrubný průzkum pražských studní. Ve studni na dvoře dnešního ministerstva školství v Karmelitské ulici nalezl dne 7. prosince 1882 dva jedince pozoruhodného korýše, kterého popsal pod jménem Bathynella natans.
Ústrojnost milimetrového tvora byla tak mimořádná, že ani Vejdovský, ani jiní světoví zoologové té doby nebyli schopni přiřadit bathynellu k nějaké známé skupině. Jasné bylo pouze to, že jde o korýše archaického, o jakousi živou fosilii. (Vznik skupiny, kam patří i dnešní Bathynella natans, je odhadován na 400 milionů let.)
Bathynella se brzo stala nejenom vědeckou záhadou, ale kupodivu také předmětem zájmu široké veřejnosti a byla příčinou společensko-vědecké aféry, jaká se hned tak nevidí. Vejdovského odpůrci začali totiž roztrušovat, že žádné takové zvíře neexistuje, že si ho Vejdovský prostě vymyslel. Svízel spočívala v tom, že jeden exemplář byl zničen při preparaci a druhý, který byl zalit na běžném podložním sklíčku do kanadského balzámu, nemohl Vejdovský najít. Ostudná historka české vědy vyvrcholila vydáním smutečního parte o úmrtí a pohřbu bathynelly, jehož autory byli zoolog MUDr. Babor a botanik K. Polák. Po několika letech byl jediný preparát bathynelly nalezen, ale ani to Vejdovského nerehabilitovalo. Teprve po 33 letech byl záhadný korýš zjištěn znovu, ve Švýcarsku, a potom na několika jiných místech v Evropě i Asii, byl dokonaleji popsán a vědecky zařazen, nicméně stále zůstával vzácným a krajně populárním živočichem, po kterém se intenzivně pátralo.1)
V době, kdy jsem poprvé slyšel pohnutou historii bathynelly, žil v Brně profesor Karel Absolon, polyhistor, který pracoval v geografii, paleontologii i zoologii. Věděli jsme o něm, že tento nejlepší znalec Moravského krasu po bathynelle už desítky let pátrá ve vodách kolem Macochy, a dokonce se tehdy tvrdilo, že ji v jeskyních vzývá. Ona se však nezjevovala ani v Moravském krasu ani v pražských studnách včetně té původní z Karmelitské ulice.
Rozhodl jsem se, že budu sledovat studny v Brně. Neměl jsem na mysli nalézt bathynellu, to se mně zdálo nemožné, ale byl jsem zvědavý, jaké tam žiji buchanky a plazivky, ve kterých jsem se už trochu vyznal. Začal jsem studnou u bratrance v Brně-Černovicích. Bratranec Láďa sbíral motýly, takže byl biologií také postižený, a můj záměr nadšené schvaloval. Hned také donesl jakési lano, na jehož konec přivázal lať. Potom jsme odstranili betonový poklop, já si sedl na lať a bratranec mě začal spouštět dolů. Studna byla asi deset metrů hluboká. Když jsem dojel k vodě, planktonní síťkou jsem máchal tak, jako když se loví vodní blechy pro rybičky. Potom jsem ještě chvíli koukal po studni a nakonec vyzval bratrance, ať mě vytáhne. To už bylo horší, ale Láďa je silný chlap a držel se dobře. Když jsem byl takřka u něho, rozeznal jsem na jeho krku mocné žíly a potom krvavé opuchliny na rukách, kolem nichž měl omotané lano. Křičel, že mě asi pustí. To se mi vůbec nelíbilo a strašně jsem ho povzbuzoval. Chvílemi jsem šel dolů, potom zase nahoru, mrskal jsem sebou, bezmocně se natahoval po nedalekých skružích a přemýšlel, jak dlouho vydržím ve studni šlapat vodu. Nakonec jsem však byl vytažen (ó, jak já tehdy chválil bratrance Láďu!), a tak se dostaly na denní světlo moje první vědecké výdobytky z brněnských studní.
Později jsem odebral stovky vzorků, v některých studních jsem byl u vody, ale už nikdy jsem se nenechal dolů spustit na laně. To ovšem ten večer nebylo důležité. Obsah síťky jsme přendali do zavařovací láhve a s napětím se dívali, jestli tam něco plave. Neviděli jsme nic.
Na druhý den jsem vypumpoval asi pět studní v okolí rodného domku a nalezl v nich pro území naší republiky nový druh buchanky. Byl jsem tím nadšen a vrhl se na další studny. Asi po dvou týdnech jsem binokulární lupou prohlížel vodu ze studny v Řehořově ulici č. 32. Jako bílé tečky se v ní čile mrskaly malé buchanky, když tu přes zorné pole přejel klidně, takřka majestátně dlouhý a nohatý korýš. Byla to snad jenom vteřina, ale já ztuhl, protože to zvířátko vypadalo přesně jako obrázek bathynelly z Vejdovského prastaré monografie.
Vzal jsem pipetu a po chvíli se mi podařilo korýška nasát. Kapku jsem dal na podložní sklíčko, třesoucíma se rukama strčil pod mikroskop, ale nic tam nebylo. Zoufale jsem pátral ve vzorku až do večera, než nás vyhnali z fakulty, marně. Začal jsem chápat, jak asi bylo Vejdovskému, když nemohl najít jediný preparát své bathynelly. Pochopitelně jsem letěl do Řehořovy ulice a tam ničil pumpu nešťastných zahrádkářů dlouho do noci. Zdálo se mi, že těch podlouhlých tvorů je tam dost, ale rozhodnutí mělo padnout až na fakultě. Tu noc jsem příliš nespal.
Do mikroskopu jsem se díval nejméně deset minut, než se mně zdálo, že to budu schopen vyslovit normálním hlasem. „Franto,“ řekl jsem, „mám bathynellu.“
Dr. Kubíček, můj vynikající učitel a přítel, se vztyčil od svého mikroskopu, narovnal se v zádech a ironickým hlasem zaryčel:
„Chacha, ty máš bathynellu. Pusť mě k tomu!“
Přiložil oči k okulárům a byl dlouho ticho. Dokonce se mi zdálo, že v obličeji zelená.
Potom přivedl profesora Hraběte a také on dlouho mlčel, než řekl:
„Čort adin, je to bathynella. Chlape, kde jste ji vzal?“
Koktal jsem, že v Řehořově ulici, dívali jsme se střídavě, jak plave, a myslím, že jsme byli všichni vzrušení. Zajímavé, co všechno může člověka vzrušit. Rozhodující gól v brance soupeře, první seskok padákem, rozbiti atomu, žena, zvuk mistrovského nástroje, vysoká hra v loterii a neznámým vědcům v ošumělé pracovně stačí jakýsi korýšek. Ale právě tou pestrostí zájmů je lidský svět krásný.
1) Nařčení Vejdovského z podvodu se dnes zdá neuvěřitelné. Bylo samozřejmě trapné a nechci ho obhajovat, ale snad je vhodné připomenout, že tehdejší doba byla obdobím prudkých bojů o darwinismus a patřilo k nim i vyhledávání nových důkazů správnosti Darwinovy teorie o vzniku druhů přirozeným výběrem. Zvláště populární byly nálezy spojovacích článků překlenující nevysvětlitelné mezery vývojových linii. Tato snaha vedla některé vědce na scestí, neomluvitelné, ale často snad dobře myšlené. Tak jeden biolog slepil kus pavoučího těla s částí těla štíra a popsal senzační spojovací mezičlánek. Když byl vyzván, aby zvíře veřejně demonstroval, zapálil na zahradě besídku a řekl, že zvíře v ní lehlo popelem.
V roce 2011 objevil1)  mladý německý astronom Stefan Gillessen plynný objekt, blížící se velkou rychlostí k samému středu Mléčné dráhy do míst, kde tušíme, že se nalézá supermasivní černá díra o hmotnosti přes 4 miliony hmotností Slunce.
Od svého objevu byl objekt označený jako G2 neustále pod dohledem největších pozemských dalekohledů a astronomové vkládali do jeho průletu okolo černé díry velké naděje. Předpovídali, že na přelomu let 2013/2014 budeme v jádru Galaxie svědky obrovského ohňostroje, až bude oblak roztrhán a pohlcen černou dírou. Minulý týden byl týmem, jehož součástí jsou i čeští astronomové, zveřejněn astronomický telegram2) oznamující výsledky nejnovějších pozorování z jara letošního roku. A podle nich se zdá, že očekávaný ohňostroj se přinejmenším odkládá.
Oblast středu Mléčné dráhy je fascinující laboratoří nebeské mechaniky. Můžeme takřka v přímém přenosu pozorovat, jak se jednotlivé hvězdy pohybují po eliptických drahách nejrůznějších tvarů okolo společného ohniska, podobně jako Země a ostatní planety sluneční soustavy obíhají po elipsách, v jejichž společném ohnisku je Slunce (1. Keplerův zákon). A podobně jako můžeme pomocí 3. Keplerova zákona zvážit Slunce, tj. odvodit jeho hmotnost z tvarů drah jednotlivých planet a jejich oběžných dob, můžeme pozorováním trajektorií hvězd v okolí galaktického jádra změřit i hmotnost tělesa, které leží ve společném ohnisku jejich drah a okolo kterého hvězdy obíhají.
S přesností větší, než má vaše domácí váha, astronomové vypočítali, že hmotnost tohoto tělesa je 4,3 milionu hmotnosti Slunce.3) Pomocí pozorování v rádiovém oboru však zjistili, že toto obrovské množství hmoty musí být soustředěno v prostoru mnohem menším, než je sluneční soustava. A protože neznáme žádný objekt, v kterém by se soustředilo tolik hmoty v tak malém prostoru, domníváme se, že jde o supermasivní černou díru.
Právě při prohlížení snímků hvězd obíhajících okolo černé díry si v roce 2011 Stefan Gillessen všiml slabě patrného objektu, který nebyl předtím rozpoznán. Následně se při zpětné analýze starších snímků ukázalo, že tento objekt byl na snímcích již od roku 2004, avšak zůstal dlouho bez povšimnutí. Ještě větší senzaci vyvolalo zjištění, že rychlost objektu se od roku 2004 do roku 2011 zvýšila z 1200 na 2400 km/s a že se pohybuje téměř přímo k centrální černé díře, kterou by měl jen těsně minout.
Trochu záhadou bylo a dosud je, co je objekt zač. Jeho efektivní teplota (teplota odvozená ze záření objektu) je okolo 550 K a velikost je asi 250 astronomických jednotek (násobků vzdálenosti Slunce-Země). Hmotnost objektu do velké míry záleží na jeho povaze. Může se jednat o prostý pracho-plynový oblak, v tom případě by měl hmotnost tří až čtyřnásobku hmotnosti Země. Také by mohlo jít o malý zárodek hvězdy schovaný uprostřed plynné obálky, či o pozůstatek větší hvězdy, jež byla z nějakého důvodu roztržena, nebo o kompaktní objekt typu neutronové hvězdy. V těchto případech by se jeho hmotnost počítala spíše na násobky hmotnosti Slunce.
Pokud by šlo o oblak plynu a prachu, ten by se při svém průletu okolo černé díry vlivem slapových sil jejího gravitačního pole rozpadl a jeho velká část by byla černou dírou pohlcena. Zahřívání plynu během tohoto procesu by se neobešlo bez mohutného nárůstu množství záření přicházejícího z bezprostředního okolí černé díry, která jinak skoro vůbec nesvítí (obvykle pozorujeme pouze sporadické záblesky měnící se intenzity). Toto zjištění bylo základem tiskových zpráv a novinových článků předpovídajících obrovský ohňostroj. Jiní astronomové byli opatrnější a upozorňovali, že pokud by šlo o hvězdu nebo její pozůstatek, slapové síly by na ní neměly zdaleka takový účinek a žádný velký ohňostroj by se nekonal. Výpočty dráhy objektu G2 předpovídaly okamžik maximálního přiblížení k černé díře nejčastěji na období února až března 2014.
Simulace rozpadu objektu G2 vytvořená krátce po jeho objevu. Tehdy astronomové předpokládali, že se jedná o oblak plynu a prachu. Nyní si tím nejsou vůbec jisti.
Bohužel zima je období, kdy je pozorování středu Mléčné dráhy znemožněno postavením Země vůči Slunci a směru ke středu galaxie (nejlepší podmínky pro pozorování nastávají od dubna do srpna), a tak se již v předstihu plánovala velká pozorovací kampaň na jaro 2014 a netrpělivě se čekalo, co přinesou první jarní pozorování.
Analýza interferometrických dat je velmi náročný proces, proto jsou výsledky z dubnových pozorování zveřejňovány až v těchto dnech. Jako předzvěst podrobných zpráv uveřejněných v recenzovaném článku zveřejnil minulý týden tým A. Eckarta astronomický telegram, pod nímž je podepsána i pětice českých astronomů z Astronomického ústavu AV ČR a z Univerzity Karlovy, oznamující stručně výsledky jejich nejnovějších pozorování dalekohledem VLT.
Podle této zprávy se mnohými očekávaný ohňostroj v jádru galaxie přinejmenším odkládá. Navzdory předpovědím objekt G2 bodu maximálního přiblížení k černé díře zatím nedosáhl a pohybuje se vzrůstající rychlostí stále dále. Navíc se nezdá, že by se vlivem slapových sil nějakým výrazným způsobem deformoval. Stále větší část astronomů proto začíná být přesvědčena, že G2 je mnohem spíše než oblakem plynu hvězdou schovanou uprostřed plynné obálky, která se pohybuje po hodně výstředné dráze okolo centrální černé díry, kterou obletí, otočí se a bude pokračovat zpět přibližně do míst, odkud přiletěla, aby se za 140 let opět vrátila. V takovém případě se k černé díře dostane pouze malá část plynné obálky prolétající hvězdy, která nezpůsobí nijak závratné zvýšení aktivity v bezprostředním okolí černé díry.
Pokud má být v jádru oblaku G2 ukryta hvězda, nabízí se jiná atraktivní myšlenka, totiž že by mohlo jít o dvojhvězdu. Statisticky vzato žije v galaxii okolo 45 % hvězd velikostně srovnatelných se Sluncem v binární soustavě s jinou hvězdou, tedy jako dvojhvězdy. Větší hvězdy jsou součástí dvojhvězd ještě častěji – až v 75 % případů. V případě G2 je tu tedy šance přibližně 50:50, že by se uprostřed oblaku zahalujícího plynu mohly místo jedné ukrývat hvězdy hned dvě, případně že by hlavní hvězdu obíhala obří planeta typu Jupitera nebo hnědý trpaslík.
Pro astronomy je to lákavá představa, neboť může jít o odpověď na otázku, odkud se v blízkosti galaktického středu vzalo množství mladých a horkých hvězd obíhajících na blízkých vázaných drahách okolo centrální černé díry. Ty zde nemohly vzniknout běžným procesem tvorby hvězd, jak jej známe z klidnějších prostor naší galaxie, jelikož ve středu Mléčné dráhy není dost materiálu pro jejich vznik.
Touto možností se zabývá v nedávném článku4) uveřejněném v časopise Astronomy & Astrophysics pražský tým, který ukazuje, že prolétající dvojhvězda může být vlivem gravitační interakce s černou dírou slapově rozdělena na jednotlivé složky. Jedna z hvězd odletí vysokou rychlostí do volného prostoru (a takové unikající hvězdy také pozorujeme), zatímco druhá složka zůstane na vázané orbitě poblíž černé díry. Tato myšlenka je atraktivní i z toho důvodu, že by za určitých okolností mohly slapové síly působící na odtrženou hvězdu vyvolat explozi jejího jádra, která by hvězdu rozmetala, a my bychom mohli pozorovat, jak supermasivní černá díra postupně rozptýlený materiál pohlcuje.
Každopádně nás čeká léto plné napětí, neboť sezóna pozorování středu Mléčné dráhy je v plném proudu a nějaké překvapení může přijít každým okamžikem.
1) PDF z preprint serveru.
2) Astronomický telegram (The Astronomer’s Telegram, ATel) je systém pro publikaci krátkých zpráv o astronomických pozorováních zajišťující okamžitou informovanost profesionálních astronomů o nejčerstvějších událostech na obloze.
3) Použitím samotného 3. Keplerova zákona, tedy že podíl třetích mocnin délek poloos drah jednotlivých hvězd k druhým mocninám jejich oběžných dob se (až na konstantu) rovná hmotnosti centrální černé díry, se skutečně dostaneme zhruba na relativní přesnost osobní váhy. Věc má ale jeden praktický háček. Dalekohledem můžeme odečítat pouze úhlové vzdálenosti, a abychom dostali délky poloos ve skutečných délkových jednotkách (v metrech), musíme znát i vzdálenost mezi námi a středem Galaxie, jíž je třeba úhlové vzdálenosti vynásobit. Různí autoři uvádějí pro tuto vzdálenost různé hodnoty, které ačkoli se příliš neliší, mají poměrně značné rozpětí chyb v závislosti na použité metodě. Protože nevíme, který údaj je správně, volí se při výpočtu hmotnosti černé díry její vzdálenost buď odvozená z měření dynamického středu Galaxie, nebo statisticky nejpravděpodobnější hodnota vzdálenosti vypočtená přes všechny dostupné hodnoty, a to i s odpovídající statisticky zprůměrovanou chybou. Buď jak buď, měření vzdálenosti je zatíženo mnohem větší chybou než vlastní měření hmotnosti a ta se přenáší i do celkového výsledku, který je 4,31 ±0,36 milionu hmotnosti Slunce. Velikost směrodatné odchylky je dána zejména kombinovanou statistickou a systematickou chybou měření vzdálenosti. Samotná statistická chyba měření hmotnosti z 3. Keplerova zákona je pouze 0,06 milionu hmotnosti Slunce. Podrobnosti.
4) PDF z preprint serveru.
Extrémně bohatý – a dosud jen málo poznaný – je svět nukleových kyselin. Brněnský chemik Jiří Šponer se snaží odhalit evoluci, strukturu a fungování DNA a RNA s pomocí počítačových metod. Za výsledky na světové úrovni teď dostal prestižní Akademickou prémii. V rozhovoru profesor Šponer přibližuje, jak s ní naloží, ale také kritizuje, jak dnes byrokracie dusí českou vědu. „Kdybych se všem těm pravidlům začal podřizovat, skončím.“
Jiří Šponer
Ve středu jste dostal Akademickou prémii, nejvyšší ocenění Akademie věd ČR. Přinese vám nějakou zásadní změnu? Pustíte se do něčeho nového? — Nemám důvod své odborné zaměření měnit, budeme dál zkoumat molekuly nukleových kyselin pomocí počítačových a teoretických metod, práce na tomto poli je mnoho.
Jaké máte ambice? — Na to je jednoduchá odpověď: Ve vědě jde o to přijít na něco nového, dostat se nejdál, kam to jde. A to chceme i my, v našem případě tedy posunout obecné znalosti molekul nukleových kyselin, zaplnit některé mezery v našich vědomostech o těchto základních stavebních kamenech života. Samozřejmě přitom také chceme přispívat i k vývoji metodik, které onen posun umožňují. Náš výzkum je ryze základní, interdisciplinární, pohybujeme se na pomezí strukturní biologie, fyzikální chemie, biochemie a díky stále dokonalejší počítačové technice se dostáváme stále hlouběji k principům fungování a evoluce RNA a DNA. Máme dosti široký záběr, některé mé kolegy udivuje, čím vším se od DNA přes RNA zabýváme. Jistě, mohli bychom na jedné molekule klidně strávit celý život, ale právě počítačová chemie umožňuje toto rozkročení. Můžeme získat jakýsi stereoskopický obrázek, vidět nukleové kyseliny z více pohledů, v různých kontextech, a tím znalosti zobecnit. Což je právě náš cíl.
Jak naložíte s Akademickou prémií, jež obnáší příspěvek pět milionů ročně po dobu šesti let? — Jde v průměru o tři miliony ročně. Využití prémie je zřejmě poměrně volné, oproti podmínkám jiných grantů pružné, což vítám. V zásadě mám dva přímočaré základní záměry. Úkol číslo jedna – kvalitní tým. Nechci žádnou „masovku“, ale kompaktní kvalitní tým rozumné velikosti, a ten si teď mohu dovolit budovat. Mám velmi šikovné a talentované studenty, zatím jsem schopen je financovat z prostředků grantové agentury a ústavních prostředků a mám teď dva šikovné postdoky z Řecka a z Německa. Oba by chtěli zůstat v ČR, ale jsou dosud placeni z evropských peněz Masarykovou univerzitou, a v březnu příštího roku tento zdroj vyschne. Teď mám možnost jim nabídnout pokračování, případně máme už další zájemce. A druhý úkol – peníze hodlám zejména v závěrečné fázi využít na nákup výpočetní techniky. Pro nás jsou počítače základním nástrojem, bohužel však mají nepříjemnou vlastnost – velmi rychle zastarávají. Když si dnes koupíte špičkové vybavení, za tři roky nejste konkurenceschopný a musíte znovu investovat. My máme dnes vynikající počítače díky projektu CEITEC, ale letos vypisujeme poslední tendr a mne začne trápit otázka, jak udržet kvalitu našeho vybavení. Prémie nám umožní držet krok se světem.
Akademická prémie
Financování výzkumu je pro leckoho velmi frustrující záležitostí. Vy jste tedy, zdá se, za vodou. — Zatím se mi stále vyplatilo orientovat se na kvalitní výzkum, pak se to vrátí i finančně. Angažmá zahraničních postdoků a nákup hardwaru z evropských fondů se velmi rychle projevily na nárůstu počtu publikací, jsme velmi efektivní, takže my určitě neutrácíme peníze daňových poplatníků nesmyslným způsobem. Nicméně tohle všechno nemusí nic znamenat. Získal jsem sice v roce 2003 jako první Čech Welcome Trust grant, ale z domácích agentur jsem asi až do roku 2009 vlastní grant nedostal… Akademická prémie pro mě znamená jistotu, životnost laboratoře se tím protáhla o několik let, alespoň do roku 2020. Doufám však, že prémie nebude mít efekt typický pro českou vědu – když si v případě potřeby podám grantovou přihlášku, tak někdo usoudí, že už mám dost. Snad se to nestane.
Hodnocení české vědy a mizivá úspěšnost podání grantových přihlášek je známou bolestí české vědy… — Situace je poměrně komplikovaná a neexistuje jednoduché řešení, každá strana má svou pravdu. Jisté ale je, že česká věda je přeorganizovaná, příliš oplývá funkcemi a komisemi pro všechno, chybí efektivní způsob evaluace. Týmy, které prokazatelně kvalitní výzkum nedělají, by podle mne měly být postupně utlumovány, otázka však je, jak to provést. Můj osobní názor je, že z vnitřku vědecké komunity tlak či řešení nepřijdou, protože tento stav pořád ještě většině lidí vyhovuje. Připouštím však, že já sám nemám žádný zázračný recept a ani nejsem úplně zorientovaný, snažím se držet stranou funkcí a komisí.
Proč? — Přestal jsem tohle vědecko-politické dění sledovat, jen mě to štvalo a zdržovalo od práce.  Nerad bych se dostal do situace, že přestanu dělat vědu, protože už ji nestíhám. A vědci mají skutečně stále méně času na vědu, byrokracie je rok od roku horší a mě už to začíná velmi výrazně ničit – a to odmítám řadu věcí dělat. Kdo vymyslel takové kroky, že budeme vyplňovat time sheet? Kdo vymyslel, že můj zahraniční OPVK postdok (Operační program Vzdělávání pro konkurenceschopnost, pozn. red.) musí povinně odjet na zahraniční stáž, což narušuje jeho primární stáž? Lidé jsou zatěžováni nesmyslnou byrokracií, která s vědou nemá nic společného. Jako by věda nic neznamenala a rozhodovaly indikátory, účetnictví a zprávy.
V čem je podle vás největší problém? — Lidé, kteří přicházejí do styku s ministerstvem školství, potvrzují, že je dlouhodobě disfunkční. Netuším, kde je největší chyba, ale nad mírou byrokracie mi zůstává rozum stát. Kdo za to může? MŠMT, GAČR, EU? Kombinace všech? Jisté je, že tolik zájmových skupin, tolik tlaků a tolik byrokracie vědu nutně dusí. Nechci být jen negativní, a tak tedy věřím, že se situace zlepší, věřím v pomalou evoluci. A v tomto kontextu je Akademická prémie přesně tou fantastickou záležitostí, která nás posunuje k lepšímu. Dostanou ji ti, kteří ten potenciál opravdu mají, což zaručuje, že peníze budou vynaloženy efektivně, že budou zúročeny. To vše se odehrává bez velké byrokracie – vida, jde to. To je ta správná cesta. Jen více takových projektů a grantů se samočisticím efektem.
Pracujete mimo jiné pro CEITEC. Další palčivá otázka české vědy – jak dopadnou všechna ta vědecká centra, vybudovaná za evropské peníze, až ty dojdou? — Tu odpověď neznám, a když se ptám lidí, kteří by ji měli znát, tak také neví. Jisté je, že mnoho věcí je tu špatně. Podle mne česká věda nebyla na tak masívní, ale jen krátkodobý puls peněz dostatečně připravena. To ve spojení s paralyzující byrokracií postavilo vědce před těžko řešitelné úkoly a vytváří potenciální problém pro financování celé české vědy. Na druhou stranu za sebe musím říct, že jsem dostal přes CEITEC dvacet milionů na přístrojové vybavení a ty bych jinak neměl šanci získat. A na výsledcích a publikacích se tato finanční injekce už začíná velmi razantně projevovat.
Jakou strategii přežití v české vědě tedy volíte? — Spolupracovníkům říkám, že si hlavně musíme uchovat kvalitní vědu. V případě katastrofického scénáře rozpadu financování vědy se rozhlédneme po spáleništi a začneme znovu stavět. Kdybych se všem těm pravidlům začal podřizovat, skončím.
Dosud udělené Prémie
Předseda Akademie věd ČR udělil Akademickou prémii
V roce 1995 napsal spisovatel Stanisław Lem pro polský deník Gazeta Wyborcza esej o světě bez válek. Dospěl k neradostnému poznání: „Snít o mírovém světě je možné, ale uvěřit v něj neumím.“ Článek se svolením dědiců přetiskujeme v rámci našeho tematického speciálu věnovaného válce.
Byl jsem požádán (redakcí Magazinu Gazety Wyborczej) o článek na téma „Jak by probíhaly dějiny, kdyby v roce 1939 nedošlo k válce?“
Odpověď na takovou otázku může být čirá fantazie hodná pohádkáře: předpokládala by jiný svět, jiné lidstvo, jiné státy, jiné obecné dějiny, začínající zhruba od konce starší doby kamenné. Redakci však pravděpodobně na pohádkách nezáleží, a já se navíc na takového pohádkáře nehodím. Jde o to, že pokud zavrhneme všechny tzv. počáteční, okrajové a konečné podmínky, opustíme území (i té nejhorší) science fantasy a padneme do neprozkoumaných propastí naprosté libovůle.
Avšak zadání, které jsem byl připraven alespoň částečně brát vážně, není tak absolutně prázdné (protože jde o prázdnotu), bez jakéhokoli omezení.
Zajímavější mi připadá zásada Thomase Manna „In der Beschränkung zeigt sich der Meister“. Mistrem, zejména historiografie, určitě nejsem, tedy při hledání odpovědi na otázku, omezenou na verzi „Co by bylo, kdyby Hitler nerozpoutal 2. světovou válku přepadením Polska, poté západní Evropy a konečné i SSSR?“ pustil jsem se do studia dostupných pramenů. Avant la lettre mohou v maximální zkratce poskytnout odpověď, použiji tedy první nabízející se přirovnání.
Dejme tomu, že máme kus oděvu, např. pletené šaty, a začneme je párat.
Párání nelze libovolně přerušit, protože ani šaty (které tu představují světovou válku) nezmizí beze zbytku, ani příze, navinutá na klubíčko (jako „klubko čistých virtuálních možností“), nebude navinuta řádně a úplně. Tento příklad je přílišným zjednodušením, protože pod páranými šaty „nic není“ – nepáráme je na někom. Kdežto pod povrchem událostí, které se staly, se skrývá další vrstva událostí, snad by bylo lepší říci možností čistě potenciálních. Jsou jen neviditelné díky tomu, že je našemu pohledu povrchních historiografů překryla skutečnost opravdové války, která zruinovala Evropu a kus Asie. Bylo by tedy třeba pustit se ne do důkladného párání šatů, ale do politicko-anatomické pitvy temporis acti. Ukázalo se, že to jde na základě částečně zveřejněných dokumentů archivů sovětské GRU (Glavnoje razvěvatelnoje upravlenije).
Začneme jaksi od konce.
Osobní svědectví, neopírající se o četbu, ale o vlastní zkušenost, má váhu nezpochybnitelné jistoty.
Jako zaměstnanec (od roku 1942 automechanik) německé firmy „Rohstofferfassung im Rahmen des Hermann Göring Vierjahresplanes“ jsem byl vysílán se skupinou spolupracovníků na území bývalých Východních trhů ve Lvově (Němci přeměněných na „Beutepark der Luftwaffe“), odkud, jak jsem kdysi vzpomínal, jsem nenápadně vynášel nějaké zbraně, střelný prach atd., a co je důležitější a co jsem dosud nikde neuváděl, z vraků tam shromážděných sovětských stíhaček jsem vymontovával palubní přístroje, jako umělé horizonty, rychloměry apod. A v domácí dílně jsem ty ukradené přesné přístroje rozdělával z čiré a nezištné zvědavosti, poněvadž ode mě nikdo takové věci nepožadoval. Zjistil jsem, že osy maličkých gyroskopů byly uložené na kuličkových ložiscích, které měly na boku (a nebyly větší než předválečný dvacetigroš, opravdové hračičky) nápisy „Made in Germany“, takže jsem se na vlastní oči přesvědčil, že Němci podporovali budování sovětského vojenského letectva, za to ručím, kdežto to, co povím dál, bude už zpráva z druhé ruky. Němci tedy dlouhá (zřejmě) léta dodávali Sovětům prvky ke stavbě sovětských bojových strojů. Myslím, že tento úvod učiní trošku věrohodnějším to, o čem budu psát dál.
Vladimír Rezunov (alias Viktor Suvorov) publikoval dvě knihy „Ledoborec“ a „Den M“. Byl to vyšší důstojník GRU (vedení ruské výzvědné služby, obdobě americké CIA), tak zvaný „novozvraščenec“ čili zběh, který zůstal na Západě, a byl odsouzen v nepřítomnosti k trestu smrti, poněvadž v obou knihách odhalil „nejtajnější z tajných“ údajů o prehistorii vojenské spolupráce SSSR a předhitlerovského Německa v letech 1920-1933. Teprve po uchopení moci Hitlerem intenzita této spolupráce poklesla z důvodu, který hned vysvětlím. Jak je známo, v souladu s ustanoveními Versaillské dohody byla Němcům po 1. světové válce zakázána výroba tanků, velkých bojových obrněných vozů, děl, letadel i školení jejich posádek, pilotů a organizování manévrů, takže z předválečného tisku jsou známé fotografie německých vojáků (ještě ne Wehrmacht, ale Reichswehr), strkajících na kolečkách nevinné makety tanků zhotovené z překližek.
Mezitím v souladu s tajnými dohodami, k nimž je i nyní, po pádu SSSR, přístup jen omezeně, vznikly v době, o které mluvím, tři hlavní polygony zpřístupněné Němcům (za miliony marek) podle rozhodnutí nejvyššího vedení, sovětského politbyra i generálního štábu. Byly to „Lipeck“, „Kama“ a „Tomka“: názvy jsou pochopitelně krycí. Jaký byl jejich cíl a určení? Suvorov uvádí kopie dokumentů prokazující, že Stalin zpřístupnil německému vedení všechno, co podle Versaillské dohody nesmělo mít: tanky, těžké dělostřelectvo, vojenské letectvo, navíc i území pro manévry, dále střediska pro školení stíhacích a bombardovacích pilotů. Nebudu zde citovat Suvorovovy knihy, tedy jen jako přiklad uvedu, že v „Lipecku“, velkém centru vojenského letectva, vyzkoušela firma Heinkel letadla s motory známé značky BMW.
Utajení prací probíhajících na několika polygonech současně bylo takové, že těla německých letců, kteří zahynuli při nehodách, byla do Německa transportována v bednách s nápisy, že jde o náhradní díly. Dne 22. července 1933 německý vojenský atašé Koestring předal náčelníkovi štábu („Raboče-Kresťanskoj Krásnoj Armii“) prohlášení, že Vůdce Reichswehru vyjadřuje „hlubokou vděčnost Rudé armádě a Rudému letectvu za dlouholetou pohostinnost v Lipecku“. O něco později z toho Lipecku patřičně vyškolení Němci bombardovali evropská města včetně Moskvy.
V SSSR se tedy školil výkvět budoucí německé armády.
Suvorov uvádí tolik jmen, že je mohu citovat jen namátkou: Model, Guderian, Keitel, Manstein, Kretschmer, Horn a jiní. Suvorov v poznámce dodává, že celá „zásluha“ na tak výtečném školení operačního umění Němců nepatři jen Stalinovi.
Priorita akce zašifrované pod názvem „Ledoborec“ patří samotnému Leninovi, který ji navrhl a věrný Stalin ji jen uskutečnil. Pokud někdo pochybuje o autentičnosti údajů obou knih Viktora Suvorova, ať sáhne po publikovaném textu Stalinova projevu z 19. srpna 1939, čtyři dny před podpisem paktu Molotov-Ribbentrop (dokumentační archiv bývalého Sociálního archivu SSSR, díl I, str. 1223).
Jaký byl vyšší, utajený smysl této kolaborace? V historickém materialismu a dialektice školený Stalin uzavřel svůj projev takto:
„V zájmu vlasti – SSSR – je, aby vypukla válka mezi Říší a kapitalistickým anglo-francouzským blokem. (…) Musíme se připravovat na dobu, kdy ta válka skončí… (a pochopitelně oslabí obě kapitalistické strany).“
Záměr byl prostý: pak Rudá armáda pronikne do Evropy jako nůž do másla a komunismus ovládne celý svět.
Avšak teorie nikdy nepodpořila bolševiky tak, jak chtěli, a kromě vyprodukování asi 50 milionů mrtvých a příšerného množství nejtěžších pancéřových zbraní tento záměr neskončil úspěchem. Nehodlám tu zabíhat do dokumentace, která bohužel částečně potvrzuje teze takových německých historiků jako je prof. Nolte, že totiž Hitlerův útok na Rusko byl preventivní válkou. Rozmístění sovětských vojsk do velkých tankových armád u hranice, vzniklé po IV. dělení Polska, a celá řada údajů, kterými disponovali Němci, pilní žáci sovětského vrchního velení, se značně přičinila o počáteční, ohromné úspěchy útoku Wehrmachtu na Sověty. Znali totiž teorie útoku a pohyblivé války, vypracované jaksi na jejich objednávku v sovětském štábu, byli tedy ve skvělé situaci privilegovaných!
To, zda sovětský útok měl opravdu začít už kolem 20. srpna 1941, to, zda Stalin věřil „vděčnosti“ Němců a byl tak přesvědčen o jejich loajalitě, že bral na lehkou váhu všechna četná a závažná varování o přípravě gigantické operace „Barbarossa“, už nepatří – přinejmenším zde – k mému tématu.
Je tedy skutečností, že nebýt německo-sovětské války, určitě by vypukla válka sovětsko-německá.
Polsko by bylo strašně a krvavě decimováno, kdyby došlo k tomu, k čemu mělo podle bolševických teorií dojít, stejně jako došlo ve skutečnosti k tomu, co předvídali Němci a předešli Stalina. Pravděpodobně by reálný průběh událostí nebyl tak jednoduchý jako sovětský útok přes Polsko na Němce, protože s válkou zahájenou na polském předpolí se nepočítalo, a kromě toho nebyl důvod pro „přednost“ francouzsko-anglicko-německé války v rámci, který předpokládali váleční mudrci z Kremlu. Je však skutečností, že válka probíhala „na povrchu“, zrozená v Hitlerově mysli, který si zoufal, když Chamberlain souhlasil s předáním Čech a všeho, co Hitler chtěl, jen aby se vyhnul válce.
Víme, že Západ nechtěl válku ani hanbu, dostalo se mu tedy obojího.
Z uvedeného plyne, že o rok či dva později, po sovětské a ne německé provokaci, by Rudá armáda, nikoli Wehrmacht, překročila naše hranice, a naše puštění žilou by v obou případech bylo kruté, protože jsme byli slabí, a jak jsem už napsal, nalézali jsme se „mezi dvěma mlýnskými kameny“. Samozřejmě, vždycky se najdou lidé s názorem, že pod tou skrytou, neprojevenou, hlubokou, druhou vrstvou válečných plánů „nebylo nic, co by páchlo střelným prachem“, čili „válka nebyla nevyhnutelná“. Jistě: TA válka, která rozbila Evropu, a nás jako první, NEBYLA nevyhnutelná, ale NĚJAKÁ válka čekala Evropu určitě a posunutí data zahájení činnosti, Clausewitzem výstižně, třebaže trochu „eufemisticky“ nazvané „pokračováni politiky jinými prostředky“, by nezměnilo Evropu drcenou pohybem front v mírové idylické krajinky. To bylo v polovině 20. století prostě nemožné. A pokud se týče opačného pólu světové války: japonského útoku na USA, nebudu se vyjadřovat, protože nemám patřičný přístup k pramenům.
Zbývá se ještě zmínit o několika drobnostech, abychom jaksi očistili oblast probíraných záležitostí od četných pochyb (všechny neodstraním, to je nemožné, třeba jen proto, že část archivů Rudé armády nebyla zveřejněna a přístup k těmto dokumentům může být zcela nemožný: význačným sovětským vůdcům muselo hodně záležet na zničení dokumentů dokazujících, že nejen Němcům, ale i sovětským velitelům „vděčilo“ Rusko za takové puštění žilou, že ze STA vojáků poslaných do boje se koncem války vrátili živí TŘI.
Jedno úskalí, s jakým se v tomto článku, věnovaném (zřejmě nedostatečně) mírovému rozkvětu Evropy, musím vypořádat, se týká široce publikované a dokonce propagované verze průběhu války, kterou – neřeknu: zfalšoval – avšak připravil německý štáb (Oberkomando der Wehrmacht), totiž že všichni generálové jako jeden muž se marně pokoušeli odvrátit Hitlera od plánu „Barbarossa“, když svorně odmítali jeho hluboké přesvědčení, že „kolos na hliněných nohách“ se jediným úderem rozpadne, že stačí vysadit „dveře“ ze závěsů, aby se tam všechno zhroutilo.
Sověti v okamžiku útoku (červen 1941) BYLI velice dobře vyzbrojeni. Hitlerovým zdatným spojencem se stal duševně chorý netvor, jakým byl Stalin, který vyhladil nejlepší velitele Rudé armády, a ty, které nestačil povraždit, bylo třeba odvolávat z táborů Gulagu v průběhu prohrávaných bitev, ničení armád a masových ústupů. Až za Chruščova bylo „dovoleno“ psát o této Stalinově sebevražedné činnosti. Zásluhou rozvědky věděli Němci hodně, ale ne všechno, především se nemohli přesvědčit, dokud nedošlo k bitvám, jak je ruský voják udatný při obraně vlasti a jakou zoufalou odvahu projevuje i tam, kde velení naprosto selhalo (členové politbyra mají na svědomí miliony obětí této války, vržených v nesprávných směrech, podle chybných výpočtů a plánů).
V každém případě generalita nevěřila Hitlerovi – možná dokonce méně věřila v jeho poslání než ve strategické umění sovětského velení. Krátce: generálové nechtěli tuto válku jako válku Hitlerovu: byli totiž přesvědčeni, že ONI by ji vedli docela jinak: vítězně.
Za druhé, Evropa ani dnes, po všech tragédiích a holocaustech, jaksi mírem příliš nekvete.
Představy o mírovém 20. století jsou sněním uťaté hlavy.
Válka vzniknout musela, možná v jiné než v té strašlivé podobě, jakou jsme zažili, ale bohužel nejsem ani za mák utopista, nevěřím v zázračné změny lidské povahy, pro kterou politika tvoří obrovskou zvětšující aparaturu, a nemohu odpovědět na položenou otázku jinak, než jak jsem to učinil.
Závěrem několik slov o „atomizaci“ ozbrojených konfliktů. K použití atomových zbraní na Zemi určitě dojde – jen nevím, kdy; je to mé přesvědčení, opřené o narůstající barbarizaci, šířící se nákazu terorismu typu „kamikaze“, o neustálé rozkrádání zásob štěpných prvků. Muselo dojit k „nuklearizaci“ oné války? Nemyslím si, že to byla nezbytná nutnost. Ovšem, jak jsem už kdesi napsal, kdyby se první obětí nukleárního útoku nestalo Japonsko, druhým kandidátem (v případě jeho mnohem většího odporu) by bylo Německo.
Myslím, že na závěr je třeba dodat, že tragické připomínání bombardování Drážďan je v mých očích trošku podobné lítosti nad osudem odsouzence, kterého gilotinovali bez patřičného nabroušení nože a namazání vodicích tyčí. Před Drážďany byla Varšava, Coventry, Londýn, bezpočet evropských a asijských měst. Snít o mírovém světě je možné, ale uvěřit v něj neumím.
P.S. Po úvaze docházím k závěru, že úsek dějin není vhodné přirovnávat k párání pletených šatů. Lepším modelem „likvidace“ toho, co se stalo v dějinách – jako třeba války – je spíše smývání ztuhlé barvy z obrazu, po kterém se vynořuje nějaký tvar namalovaný dříve jinou barvou, a když smyjeme i ten, ukáže se, že máme co dělat s obrazem přemalovaným mnohokrát a k „čistému bílému plátnu“ se nějak nemůžeme dobrat. Je to proto, že historie je jakousi stratifikací konfliktů, které byly překryty následujícími, možná i násilnějšími.
„Pod jugoslávskou polychromií“ se vynořují krvavé přeludy z doby Třetí říše, duchové četniků, ustašovců, a jsou tam vrstvy ještě hlubší, např. z dob tureckého panství. A na zeměkouli lze najít místa jako je Palestina, na nichž více či méně krvavé barvy během tisíciletí ztuhly v celých vrstvách. Všude nejsou „barvy dějin“ naneseny tak tlustě, avšak ušlechtilá myšlenka, že je možné vše smýt a dospět k mírové bělobě, k nějakému „čistému začátku“, abychom jej přemalovali jiným, lepším vzorem, taková myšlenka je čirou utopií, nebo, pokud chcete, pohádkou.
Gazeta Wyborcza č. 104, 5. května 1995, příloha Magazyn č. 18
Fenomén války doprovází četný výzkum, který se snaží rozkrýt její psychické a sociologické mechanismy. Přinesl již dosti bohatou plejádu psychologických a sociologických definic, termínů, teorií. Ale je tato plejáda dostatečná? Nejsou mnohé teorie v lecčems z dnešního pohledu diskutabilní (samozřejmě se vší úctou k jejich autorům a stoupencům)? Jsou vůbec pro nás nějakým přínosem? Například polemika o tom, zda genocida je, či není součástí války, nebo zda součástí války může a nemusí být, je třeba pro leckoho zajímavá, ale sama o sobě je tak trochu planým teoretizováním.
Zajímavé je, že tématu války začal být v sociologii připisován patřičný význam se značným zpožděním, a to z poněkud absurdního důvodu. Sociolog Anthony Giddens upozorňuje, že sociologie byla považována za vědu, jejímž údělem je zaobírat se jevy celospolečenskými, obecnými, v „normálním“ životě a světě běžně se vyskytujícími. A k těm přece válka nepatří! Ta je naopak jevem výjimečným, vymykajícím se „normálnímu“ životu a normálním sociologickým mechanismům.
Je pozoruhodné, že tento přístup platil až do relativně nedávné doby a respektovali ho mnozí „vzdělanci“, byť i nevzdělanci věděli, že války lidstvo provázejí odnepaměti.
Možná je pro mnohé z nás právě fakt všudypřítomnosti válek a jejich „nevymýtitelnosti“ zdrojem vědomé či podvědomé skepse vůči jejich zkoumání i pokusům o jejich eliminaci. I pro tento přístup lze najít oporu v tvrzení některých klasiků.
Jejich teorie lze s menší či větší nadsázkou interpretovat tak, že zřejmě v lidstvu stále dřímá jakýsi satanský gen, který po válkách a hrůzách s nimi spojených prahne. Možná v některých případech dokonce nepodřimuje, ale bděle a nedočkavě vyčkává na vhodnou příležitost. A ta se stále nachází. Zjevně vrozenou agresivitu, kterou máme společnou se zvířaty, se ani s vývojem v mnohých jiných oblastech nedaří potlačit, a to nejen v lidech jako jedincích, ale ani v lidstvu jako celku. Jen ty lidské „boje smeček a tlup“ mají složitější příčiny a technicky vyspělejší projevy.
Tento přístup trefně postihl americký psycholog Lawrenc LeShan (*1920), který pravil zhruba toto: Psychologie války je úžasnou anatomií problému, jehož řešení se nepodařilo najít největším myslitelům. Naše války se staly smrtonosnými, ale naše obliba ve válčení se nezměnila. Touha válčit tkví v samotných kořenech lidstva, a to se promítá do celkového fungování společnosti a zejména politiky.
Mnoho optimismu nepřinášejí ani teorie proslulých autorů, jako byla Hannah Arendtová (1906-1975) nebo Zykmunt Baumann (*1925). Jejich závěry byly ve své době šokující. Dovolte nejdřív alespoň krátkou reminiscenci myšlenek Maxe Webera (1864-1920), jenž jim byl v lecčems předchůdcem a z jehož učení do velké míry oba filosofové čerpali a aplikovali na „systém holocaustu“, jehož hrůzy si Weber nejspíš vůbec nedokázal představit.
Každopádně se ale zaobíral tím, jak vývoj civilizace, zejména industrializace, vyžaduje čím dál dokonalejší byrokracii, čím dál dokonalejší fungování různých společenských mechanismů i lidí jako jejich „součástek“.
Což lze těžko jednoznačně považovat za pokrok. Logicky totiž ony „dobře fungující součástky“ přicházejí o část své svobodné vůle, svobodného rozhodování, je potřeba, aby se s nimi dalo účelně (případně účelově) manipulovat ku zdaru nastaveného systému. Ale ne vždy je zároveň daný systém nastaven ve prospěch skutečné etiky a morálky.
Max Weber připomíná i důraz na dodržování společenských pravidel a zákonů. Může být jistě přínosné pro zdokonalování společnosti, ale ani společenská pravidla a zákony nejsou stanovena ve jménu skutečné etiky a morálky.
Norimberské zákony jsou jen jedním příkladem. Existuje celá řada jiných, neméně zrůdných, z nichž mnohé vznikaly v rámci válek, jiné platily po celá staletí včetně obdobně rasistických, jako byly ty norimberské.
Je pak respekt vůči zákonům dokladem pokroku?
V této souvislosti lze připomenout i teorie a výzkumy, na něž jsme se odkazovali v jiném kontextu v předchozím tématu Život 2.0.
Podle šestistupňové škály mravního vývoje, jejímž autorem je Lawrence Kohlberg (1927-1987), sice nezanedbatelná část lidí dospěje ve svém osobním mravním vývoji do „potěšujícího“ druhého nejvyššího stupně – k respektování a „osvojení si“ společenských norem. Ale nejvyšším stupněm je umět se řídit vlastním svědomím a postoji i v situacích, kdy se od vyžadovaných pravidel liší. Toho rozhodně ne každý dosáhne, a i mnozí z těch, kterým se to podaří, se pod tlakem extrémních situací, k nimž válka patří, „vrátí či poklesnou“ přinejmenším na předchozí úroveň Kohlbergovy stupnice: na dodržování zákonů a pravidel, byť jsou v rozporu s morálkou a etikou.
Dalšími fázemi „mravního poklesu“ je chovat se tak, aby si dotyční získali uznání nebo přízeň autority, případně se alespoň vyhnuli trestu. Silným faktorem k těmto „mravním poklesům“ je bezesporu strach a pocit ohrožení, o což ve válce není nouze.
Z mnoha jiných výzkumů vyplývá, že poslušnost a uznávání autority vesměs u lidí převáží i nad vlastním původním mravním přesvědčením. Bez poslušnosti a uznávání autority lze těžko vést úspěšnou válku. Vhodným prostředkem, jak si poslušnost a respekt k autoritě zajistit a kontrolovat, je pak mimo jiné dobře fungující byrokracie. Právě dokonalý byrokratický aparát se podle Weberových následovníků Hanah Arendtové a Zykmunta Baumanna podepsal na vzestupu nacistického Německa a hlavně holocaustu víc, než bojechtivost, nenávist, závist, zoufalství, a hlavně i víc, než rasový motiv.
Ani ti, kteří se aktivně podíleli na holocaustu, nebyli žádné bestie, tvrdí Arendtová a Baumann. Jen dobře fungující „součástky“ nastoleného byrokratického systému, lidé na „vysoké úrovni“ ve smyslu respektu k zákonům.
I ti, kteří nečinně přihlíželi, dodržovali zákony a ctili autority. Byrokratická mentalita a správní systémy židovskou menšinu odlidštily, tudíž zbavily ostatní obyvatelstvo morální odpovědnosti.
Stěžejní dílo Hany Arendtové na toto téma s příznačným názvem „Eichmann v Jeruzalémě: banalita zla“ v podstatě „omlouvá“ samotného Eichmanna. Plnil své úkoly a svůj úkol.  V tomto směru byl bohužel navíc velmi nápaditý a důsledný.
Sílu byrokratického systému, byť se možná mnozí z nás bytostně vzpěčují v ni uvěřit, přinejmenším zčásti dokládá fakt, že v Německu nebyl antisemitismus zdaleka tak hluboce zakořeněný jako leckde jinde. Židé naopak z východní Evropy do Německa dlouho utíkali za vizí větší svobody a před permanentními obavami z pogromů.
A pokud původně nacističtí pohlaváři doufali, že se v Německu alespoň zčásti vyřeší židovská otázka „spontánně“, kromě Křišťálové noci a dalších akcí – vzhledem k celkovému plánu zanedbatelných – příliš nepochodili. Až dokonale vypracovaný byrokratický plán zajistil „úspěch“.
Lze toto generalizovat? Mnoho lidí si myslí, že nikoli. Tvrdí, že německá mentalita je natolik specifická svým smyslem pro řád a poslušnost, že jinde by nemohl sebedokonalejší byrokratický systém v takové míře zbavit obyvatelstvo síly se bránit, protestovat, zajistit slepé podřízení zrůdnému plánu. Pro zasvěcenější a kritičtější z nás je obtížné takovému optimismu podlehnout. Buďme si proto stále dobře vědomi dvojsečnosti dobře fungující byrokracie.
Obdobné manipulace obyvatelstva a války přinášely a stále přinášejí nedozírné množství obětí. Navzdory proklamovanému pokroku v „kultivaci“ válek například formou různých mezinárodních dohod, ustanovení a nadnárodní spolupráce je v některých ohledech „moderní“ válka dokonce stále zákeřnější.
Původní definice války vycházely z toho, že proti sobě stojí připravené oddíly vojáků, které se střetnou podle jakýchsi pravidel, objektivní výsledek stanoví vítěze a poraženého. I v minulosti se pravidla porušovala a těžko někdo věří, že válka mohla někdy být jakýmsi gentlemanským soubojem dvou stran.
Už pruský důstojník Carl von Clausewitz (1780-1831) před téměř dvěma stoletími konstatoval, že cílem války není pouze donutit nepřítele se vzdát, ale zákonem války je eskalace a tendence stát se válkou absolutní. Co to znamená jiného, než do ní zapojit veškeré potenciální účastníky, „produkovat“ maximální procento nikoli jen mrtvých, ale také raněných, fyzicky i psychicky, vytvořit tak „armádu“ vystrašených, ze kterých se stanou snadno ovladatelné nástroje.
Tak daleko ve své interpretaci pruský důstojník nešel, zato Martin Shaw (*1947), autor knihy Válka a genocida: organizované zabíjení v moderní společnosti, je konkrétnější.
Absurditu původní definice, že ve válce jde o střet vojáků, dokládá záměrnými útoky na civilní obyvatelstvo. Ty mají svoji logiku – zásah do zázemí a civilního obyvatelstva snižuje obranyschopnost nepřítele.
Martin Shaw takovou válku nazval nelegitimní neboli „degenerovanou“.
Nevedli ji „v poslední době“ jen nacisté. Při bombardování čínského území v roce 1937 zemřelo 260 000 Číňanů. Američané shodili bomby na Hirošimu a Nagasaki, zahynulo přinejmenším přes dvě stě tisíc civilistů, nemluvě o těch, kteří poté umírali na následky jaderného útoku. Aktéři vesměs neprojevili lítost, natož pokání. Věřili v oprávněnost svého počínání.
Částečně se jistě jednalo o subjektivní racionalizaci, která dotyčným umožňuje zdůvodnit si oprávněnost toho, co spáchali. V návaznosti na předchozí text o mravním vývoji by se mohlo zdát, že preferovali poslušnost před etikou, a pak si to „zracionalizovali“. Za úvahu ovšem stojí, zda to, co „spáchali“ byl skutečně zločin, nebo využití šance, jak i za cenu obětí zabránit dalším obětem.
A volit menší zlo přece není zavrženíhodné.
V tomto duchu argumentovali piloti, kteří se dožili 60. výročí bombardování japonských měst. Zopakovali, že to byla nutná a přínosná akce pro ukončení války.
Trval na tom i Paul W. Tibbets, který shodil první bombu na Hirošimu. Než zemřel (ve věku 92 let), odmítl oficiální pohřeb i náhrobní kámen, aby se nestaly „záminkou“ k protestům.
V pozadí ovšem stojí další otázka, a to, zda by se tito piloti a jiní účastníci novodobých válek, jež provázejí vyspělé technické výdobytky a odlidštěnost bojů, vyrovnávali se svým podílem na zabíjení stejně, pokud by byli přímým svědkem utrpení a umírání svých obětí. Je snazší stisknout příslušné tlačítko, než na někoho zblízka vystřelit. Je to modernější systém, ale paralela s „byrokratizací holocaustu“ se nabízí: V obou případech, je-li oběť „odlidštěna“ a stává se z ní anonymní položka, je zabíjení snazší. Nacisté odlidštili Židy tím, že z nich udělali položky na seznamech a pokynech, které bylo třeba plnit. Dnešní voják nezabíjí, ale „likviduje cíle“.
Mary Kaldorová (*1946) ve své knize Staré a nové války upozorňuje na extrémně nebezpečný typ nových válek, které se podobají válkám guerillovým nebo dokonce mají mnoho společného s terorismem. Na počet civilních obětí se v nich příliš nehledí, natož na ty, kteří přežili a obtížně musejí s tímto břemenem žít dál.
Mnoho takových lidí se potýká s psychosomatickými poruchami, děsivými sny, nespavostí, úzkostnými fobiemi, nutkavými představami. Ne vždy a ve všech koutech světa je jim k dispozici vhodná pomoc.
Relevantní vědecký zájem o psychické problémy veteránů přišel až poté, kdy bylo zjevné, že nejen jejich životní příběhy nabírají často tragických rozměrů, ale hlavně začali být společenským a ekonomickým problémem. Američané až po válce ve Vietnamu posléze pochopili, že toto téma nelze dále přehlížet. „Postválečný syndrom“ získal pozornost odborníků.
Pomineme-li veterány, kteří „jen“ trpěli a trpí různými psychickými a psychosomatickými problémy, nemalá část z nich v celém světě končí na ulici jako bezdomovci. Mnozí se dopouštějí trestných činů včetně násilných, často končí ve věznicích.
Zjištění odborníků, kteří přišli s veterány s postválečným syndromem do styku, tvrdí, že voják si prostě zvykne na jistou dávku adrenalinu, napětí a leckdy i násilí se stává jeho potřebou, bez níž se neobejde. Vyhledává situace, které mu připomínají válečný stav.
Není prokázáno, jestli je to jen důsledek válečných zkušeností, nebo jsou ochotni roli vojáka absolvovat spíše ti, kteří by adrenalinové, násilné situace vyhledávali tak jako tak, takže je u nich vstup do armády psychická sublimace – ventilování potenciálně nebezpečného rysu osobnosti do legitimní činnosti.
Veteráni jsou každopádně oběťmi válek. Obzvláště smutné ovšem je, že se to týká i dětí.
Děti, které přežily holocaust a dostaly se po přestálém utrpení do Izraele, měly vesměs lepší péči, než dnešní děti s podobně traumatickými zážitky v odlehlých koutech světa.
Nemluvě o přímých aktérech, dětských válečnících, jichž jsou, i přes veškeré mezinárodní stanovy a úmluvy, statisíce.
Dětství vojáci mají pro organizátory konfliktů nesporné výhody. Jsou manipulovatelní, poslušní, tvární, lze v nich vzbudit fanatický zápal pro boj, udělat si z nich poslíčky, služky, využívat je cynicky jako nástrahu, zneužívat jejich závislosti, chudoby jejich rodiny… Nejsou k dispozici údaje, podle nichž by se dalo soudit, kolik z nich končí vyděšených a deprimovaných, kolik z nich hledá cestu ze svého zranění v dalším násilí nebo sebedestrukci… V tom se příliš neliší od dospělých veteránů.
Toto téma příliš optimismu neskýtá. Proti mluví nejen jistá míra naší vrozené agrese, ale i výsledky (marných) iniciativ a snah, do nichž se zapojují politici, vědci, nadnárodní instituce… Některé návrhy, byť věhlasných myslitelů, vyznívají vzhledem k poznatkům genetiky, evoluční biologie, historie i současných zkušeností poněkud naivně: Jak například zajistit vyšší mravní a etické povědomí celého lidstva? Reálnější cestou je možná zamýšlet se nad dílčími podněty, jak rizikům válek předcházet.
Například v souvislosti s národnostními spory někteří sociologové doporučují podporovat takzvanou inkluzivní neboli hybridní identitu. Mají pravdu v tom, že tento mechanismus se osvědčil politikům Spojených států, kteří dokázali přesvědčit Angličany, Španěly, Číňany, Židy… že jsou v první řadě Američané.
Nyní se to do značné míry daří ve Velké Británii, kde vzniká třeba britsko-asijská identita. Nezanedbatelná skupina Asiatů se považuje za Brity, a jako takoví snáze odolají účasti v protestních bouřích, nahlodávajících stabilitu státu a zakládajících rizika rasových, národnostních a náboženských konfliktů, které se v rámci světové globalizace rychle šíří dál. Samozřejmě ne všude a ne ve všech případech toho lze dosáhnout, zejména když leckde přetrvává nebo dokonce roste touha zakládat národní státy i za cenu válečných konfliktů a bezpočtu obětí. Ale každý pokus, který směřuje k odhalení mechanismů válek nebo jejich prevenci, je přínosem. Mimo jiné, abychom se dozvěděli víc sami o sobě.
Psychické důsledky traumatu jsou popisovány už v nejstarších literárních památkách (Epos o Gilgamešovi, Ilias), ale odborné popisy pocházejí až z období válek v 19. století a většinou odrážejí specializaci popisujícího lékaře; internisté hledali příčinu v podráždění srdce, neurologové v podráždění centrální nervové soustavy.
Přesnější popis symptomů, které následují po traumatické události, pochází až z období první světové války. Vojáci, vystavení dosud nevídané intenzitě bojových akcí, začali trpět únavou, bolestmi hlavy, závratěmi, pískáním v uších, přecitlivělostí na hluk, lékaři u nich pozorovali třes, poruchy paměti a soustředění. Neurologové a neuropatologové, jako např. G. Holmes a F Mott, vysvětlovali tyto příznaky důsledkem změn tlaku, které následují po výbuchu granátu, případně působení oxidu uhelnatého vznikajícího při explozích, což dalo této diagnóze také její jméno „Shell Shock“ – šok z výbuchu granátu.
Připomeňme, že většina všech úmrtí přímo spojených s bojovými akcemi byla způsobena střepinami z výbuchů. V první světové válce to bylo 60 procent úmrtí a při válkách v Zálivu a v Afghánistánu jsou to opět raketové útoky, nálože a akce sebevražedných atentátníků, které připravily o život nejvíce vojáků. Stejně tak většina bojových zranění českých vojáků byla způsobena explozemi (údaje z české polní nemocnice na základně KAIA, Afghánistán).
Oproti „organické etiologii“ spatřovali vojenští psychologové, reprezentovaní především C. S. Myersem, příčinu problémů především v působení stresu. Poukazovali na to, že mnoho vojáků s diagnózou šoku z výbuchu granátu se nikde v blízkosti exploze nenacházelo, a přesto měli stejné příznaky. Je pozoruhodné, že v časných popisech posttraumatické stresové poruchy (PTSD) chybí flashbacky – živé znovuprožívání reality, které spolu s vyhýbáním se situacím spojeným s traumatema nadměrným vzrušením tvoří tři základní sloupy diagnózy PTSD (viz Kulturní aspekty Posttraumatické stresové poruchy).
Řešení sporů o organickou či psychickou etiologii těchto problémů přinesla letní ofenzíva na Sommě v roce 1916. Vojáků schopných boje začalo ubývat a psychologické vysvětlení problémů (na rozdíl od organického) umožňovalo rychlý návrat postižených do bojových akcí. Publikaci dalších prací zabývajících se šokem z výbuchu granátu armáda pro jistotu zakázala. Vznikla tzv. forward psychiatry zaměřená na rychlou a krátkou (nekolikadenní) pomoc v blízkosti fronty a návrat do místa bojů. Tato doktrína se uplatňuje v armádě dodnes.
Když se schylovalo ke druhé světové válce, britská armáda se v obavě z nové epidemie šoku z výbuchu granátu rozhodla termín raději rovnou zakázat. Sovětský svaz se v době války psychickými problémy svých vojáků příliš nezabýval a později rovněž přijal představu, že psychická pomoc vojákům má být poskytována co nejblíže bojišti. Nacisté kladli velký důraz na ideologickou motivaci svých vojáků a politická školení přesvědčující je o jejich nadřazenosti. Vysoká motivace vojáků spolu s důrazem na skupinovou kohezi udělaly z wehrmachtu jednu z nejefektivnějších armád světa.
Zkušenosti vojenských psychologů a psychiatrů z obou válek ukazovaly, že čím větší je počet fyzických obětí, tím větší je počet psychických problémů. Další zkušenost ukazovala, že čím větší je počet akutních psychických problémů, tím větší je počet problémů chronických. Pokud se voják z války vrátil psychicky zdravý, s největší pravděpodobností také zdravý zůstane. To byly základní zkušenosti vojenských psychiatrů a psychologů z obou světových válek, a ani jedna z nich už neplatí. Nevíme přesně proč.
Válka ve Vietnamu byla americkými psychology a psychiatry zpočátku vnímána jako velké vítězství tzv. Forward Psychiatry. Nejvlivnější psychiatrická učebnice uváděla v roce 1974: „Vojenská psychiatrie ve vietnamském konfliktu dosáhla při uchovávání bojových sil zatím nejefektnějších úspěchů.“ (Glass A., 1974). Ztráty způsobené psychickým zhroucením (bez toho, aby je tehdejší psychiatři rozlišovali na poruchy přizpůsobení, akutní reakci na stres či PTSD) byly desetkrát nižší než ve druhé světové válce, třikrát nižší než při válce v Koreji (Bey 1970) a nižší než v jakémkoliv dosud zaznamenaném konfliktu. Tedy jen do té doby, než se vojáci vrátili domů. Pak začaly problémy. Proč?
Podívejme se znovu na to, co bylo známo o příčinách psychických poruch po traumatické události. U naprosté většiny vojáků (asi 80 procent) dojde k spontánnímu vymizení většiny problémů během několika hodin či dnů. Krátký pobyt na bezpečném místě je obvykle dostatečnou intervencí. Pokud psychické problémy po kratší době nevymizí, je to proto, že dispozici k těmto problémům si vojáci už do armády přinesli s sebou. Psychoanalyticky orientovaní terapeuti hledali zdroj těchto problémů ve špatné výchově v prvních měsících či letech života, biologicky orientovaní psychiatři je naopak nacházeli v genetické výbavě. Bez ohledu na příčiny byl závěr stejný: za dlouhodobé problémy mohly příčiny, které existovaly už před vstupem do armády a trauma zde fungovalo pouze jako jejich spouštěč. Návrat vietnamských veteránů přinutil psychology a psychiatry tyto názory změnit.
Vietnamští veteráni se po návratu domů často cítili jako cizinci ve vlastní zemi, společností často označovaní jako vrazi dětí, „dosud zajatí v nočních můrách zvěrstev viděných a spáchaných, depresivní, se sklonem k násilí a sebevraždám“ (Wessely 2005).
Hlavní snahou veteránských skupin bylo zlepšit obraz veteránů v očích veřejnosti a dosáhnout, aby se veřejnost dívala na veterány spíše jako na oběti války než jako na vojáky, kteří byli zodpovědni za své vlastní činy. Připomeňme, že na konci šedesátých a v sedmdesátých let se široká veřejnost aktivně podílela na protiválečných protestech. Akce americké armády byly líčeny jako zvěrstva a zločiny proti lidskosti a byly společnostní odsuzovány (viz např. akce Mezinárodního tribunálu pro válečné zločiny organizované v letech 1966-67 nositelem Nobelovy ceny B. Russellem). Veteránské organizace se snažily, aby u vojáků, u nichž došlo k rozvoji psychických potíží, byly naopak morální hodnocení jejich působení a jejich odpovědnost zcela minimalizovány.
Nová situace vyžadovala nové vysvětlení. To se našlo. Bylo jím trauma v dospělém věku. Trauma způsobené válkou, které nerozlišovalo mezi viníky a oběťmi, které je naopak všechny stavělo do jedné skupiny postižených, jimž ublížila ta „šílená válka“.
Nebyli to však akademicky orientovaní výzkumníci, ale veteránské organizace, které nový pohled prosadily. Pochopily význam právníků v medicíně. V USA a v jejich vleku i v Evropě probíhala jedna z největších změn v psychiatrii 20. století. Namísto tradiční klasifikace psychických poruch vystavěných na základě psychoanalytických teorii v americké psychiatrické společnosti vznikal nový klasifikační systém, Diagnostický a statistický manuál III. verze. který na hledání příčin duševních poruch rezignoval a byl postaven na popisu jejich příznaků.  Jde o základní „bibli“ psychiatrie, která určuje, co je a co není nemoc a jaké má projevy. Jeho autoři byli příliš zaneprázdněni bojem se svými psychoanalyticky orientovanými kolegy, než aby mohli riskovat ještě boje s právníky. Tak do DSM III vstoupila posttraumatická stresová porucha (PTSD). Z mnoha veteránů se stali nemocní se všemi finančními a sociálními náležitostmi (invalidní důchod, pojištění atd.) které s sebou tento status nese. Je ale pravděpodobné, že tyto finanční stimuly souvisí s nerealistickým zveličováním symptomů PTSD. Bohužel nákladné, vládou dotované terapeutické intervence nebyly příliš úspěšné. Současní autoři se domnívají, že to bylo způsobeno právě tím, že byly zaměřeny na traumata prožitá ve vietnamských džunglích a příliš malý důraz kladly na tehdejší americkou realitu, především na protiválečné nálady a odpor k armádě obecně.
Způsob, jakým se jedinci vyrovnávají s traumatickými událostmi, se v jednotlivých kulturách liší a tyto reakce poléhají mnoha módním vlivům, jak je to v odborné literatuře popisováno už od doby Goethova  Utrpení mladého Werthera, které v Evropě nastartovalo vlnu sebevražd a do odborné literatury vstoupilo pod názvem Wertherův efekt.
Britští vědci (Jones, Hodgins-Vermaas et al. 2002) zkoumali anamnestická data britských vojáků od r. 1872 a identifikoval tři typy poruch, ke kterým docházelo po bojovém nasazení: 1. únavu, 2. somatizaci (tělesné problémy s na kterých se podílí psychika, např. bolesti hlavy nebo žaludku) a 3. neuropsychiatrický syndrom (např. sluchové a zrakové halucinace, pocity pronásledování). Nejlepším predikátorem toho, jaké příznaky se u vojáků vyskytnou, bylo období, ve kterém žili. S využitím těchto záznamů také zjistili, že flashbacky, které tvoří jeden ze základních sloupů současné diagnózy PTSD, se téměř nevyskytovaly v konfliktech z počátku století a nejčastěji je nacházíme u veteránů z Vietnamu (Jones, Vermaas et al. 2003). Autoři to dávají do souvislosti s rozvojem filmové produkce, která právě flashbacky k uměleckému ztvárnění PTSD hojně využívala.
Je nesporné, že kulturní a společenské vlivy včetně finančních pobídek a možnosti získat azyl se podílejí na formování symptomů, které postižení zažívají či reportují. Je proto pravděpodobné, že kulturní a společenské vlivy mohou sehrávat i protektivní roli. Především v důrazu na psychickou odolnost a ochotě podstupovat risk. Právě ochota podstupovat risk je jedním z faktorů, který se v průběhu 20. století změnil. Od druhé světové války do doby konfliktu ve Vietnamu dochází k zásadnímuposunu společnosti k individualismu. Společná odpovědnost, která vedla k tomu, že privilegované vrstvy společnosti, jako např. studenti Harvardovy univerzity, vstupovaly do armády a 60 procent z nich se účastnilo bojových akcí v zámoří, se ve válce ve Vietnamu ani při válkách v Zálivu neopakovala. Ochota vojáků riskovat a pocity nespravedlnosti z toho, že „chudí bojují za bohaté“, může vést ke snížení prahu tolerance vůči traumatu a především k  nižší ochotě snášet a podstupovat riziko.
Diagnózy PTSD začalo přibývat a dostala se i do další verze Diagnostického a statistického manuálu (DSM IV) a do Mezinárodní klasifikace nemocí (MKN 10).
Zatímco do vzniku diagnózy PTSD se odborná veřejnost dívala na zdravotní problémy vyvolané traumatem jako na normální reakci na extrémní událost, po r. 1980 se tento pohled začíná měnit. PTSD se stává nemocí (či poruchou) v klasickém slova smyslu a je nacházena čím dál častěji. Je definována psychickými i biologickými dysfunkcemi s doporučovanými psychoterapeutickými a farmakoterapeutickými intervencemi, které tyto dysfunkce korigují, nebo v to jejich tvůrci alespoň doufají. Základem diagnózy zůstává trauma. Mění se ale jeho definice.
Zatímco v sedmdesátých letech byla příčinou traumatu život ohrožující událost, během devadesátých let už stačilo, když postižená osoba o život ohrožující události četla v novinách, nebo ji viděla v televizi. V případě dětí se v seriózních časopisech vedly debaty o tom, zda PTSD může být způsobena sledováním dobrodružných filmů v televizi. Je zřejmé, že ve své současné podobě nebude PTSD moci vstoupit do DSM V ani MKN 11. Při kodifikaci diagnózy PTSD došlo nejméně ke dvěma závažným chybám.
Přílišné rozšíření definic traumatu vedlo k medicinalizaci běžných lidských situací. Skutečnost, že zármutek, stesk a zklamání se stávají lékařskou diagnózou doprovázenou pracovními úlevami, penzí a finančním odškodněním, vytváří podmínky k dalšímu růstu těchto problémů.
Vyzdvižením traumatu jako jediné vyvolávající příčiny došlo k omezení pozornosti věnované kontextuálním faktorům, jakými jsou percepce postižených traumatem veřejností, sociální podpora po traumatu, pobyt v hostilním prostředí, neformální sociální síť mezilidských kontaktů. Tyto, jak ukážeme později, velmi důležité faktory byly přehlíženy. Výsledky jsou tragické. Nejlépe je to vidět na epidemii PTSD, která nyní decimuje americkou armádu.
Životu nebezpečné události byly vždy součástí služby v armádě, ale nový typ války, jaký nyní probíhá v Afghánistánu a Iráku, s sebou přináší kombinaci malých ztrát na životech v přímých bojích s naopak dlouhodobým chronickým rizikem povstaleckých útoků. Předchozí studie z Izraele ukazují, že pro psychologické důsledky stresu je hrozba útoku stejně účinná jako útok sám.
Ve výskytu duševních poruch u evropských a amerických vojáků NATO jsou podstatné rozdíly. Zatímco u evropských jednotek nalézáme PTSD po návratu z mise u 2 až 3 procenta,  u amerických veteránů je to až desetkrát více. Pozoruhodné je, že u britských příslušníků bojových jednotek došlo po misi dokonce ke zlepšení duševního zdraví. V následující části se pokusíme najít důvody tohoto rozdílu.
V současnosti předpokládáme, že expozice traumatickou událostí nevede neodvratně ke vzniku psychických problémů. Pobyt v oblasti bojů sice způsobuje stres, ale zároveň poskytuje také specifické protektivní faktory, např. zvýšený finanční příjem, kariérní postup, pravidelný denní režim včetně fyzické aktivity, limitovaný přístup k alkoholu a úlevy od nepříjemných domácích aktivit. Jak sděloval jeden z vojáků: „Placení složenek, praní, úklid, na všechno tu má armáda lidi, jen vám nesmí vadit, že na vás posílají rakety.“ Vojáci sdílejí stejné riziko a podobné výhody, podobné volnočasové aktivity a možnosti zábavy. Jak jsme ukazovali výše, tyto protektivní faktory v běžném civilním životě neexistují. I u vojáků jsou však časově omezené.
Britská studie (Rona, Fear et al. 2007) nalezla vyšší prevalenci psychických problémů u vojáků, kteří byli nasazeni v misích déle než 13 měsíců v průběhu posledních tří let. Náš výzkum (Vevera, Preiss et al 2008) stejně jako praktické zkušenosti ukazují, že po čtyřech měsících bylo duševní zdraví velmi dobré.
Skutečnost, že navzdory opakovaným raketovým útokům se vojáci v naprosté většině případů v průběhu mise cítili klidně a relaxovaně, je v rozporu s výsledky amerických studií, které nacházejí až u čtvrtiny veteránů z Afganistanu a Iráku psychické poruchy. I když obecně jsou Američané vystaveni častějším útokům, tento rozdíl není možné zcela vysvětlit rozličnou mírou expozice jednotlivých kontingentů, protože podobná data jsou udávána i z amerických jednotek, kde míra expozice traumatickým událostem byla srovnatelná s tou, která byla v námi studované lokalitě. Na rozdíl od amerických vojáků, kteří byli nasazováni do misí na 15 měsíců, byla délka nasazení u evropských jednotek nejčastěji čtyři měsíce.
Nízká prevalence akutní reakce na stres a PTSD naznačuje, že délka mise a kontextuální faktory, jakými jsou např. odolnost, přijetí veřejností, situace v rodině a neformální mezilidské vztahy, mohou hrát při vzniku PTSD významnou roli.
V současných evropských diagnostických kritériích (podle 10. verze Mezinárodní klasifikace nemocí), stejně jako ve výzkumu a v nevládních a veteránských organizacích je hlavní důraz při vzniku psychických problémů kladen na expozici traumatem, a kontextuální faktory jsou ignorovány. Tímto způsobem ale můžeme promeškat jednu z mála bezpečných a dostupných možností primární prevence v psychiatrii. Pokud se ukáže, že PTSD není způsobena jen expozicí traumatu, ale též posttraumatickými faktory, jakými jsou například délka mise, mohlo by častější střídání vojáků – například tři rotace trvající čtyři měsíce – vést k podstatnému snížení prevalence PTSD.
Spolu s epidemií PTSD dochází také k nárůstu další diagnózy: lehkého mozkového poranění (MTBI, Mild Traumatic Brain Injury). Spolu s PTSD se stává „signature injury“ – charakteristickým zraněním – pro vojáky z Afganistánu a Iráku. Problém je, že tento stav se do značné míry překrývá s PTSD. Symptomy jsou podobné, MTBI se na rozdíl od klasických traumatických zranění mozku nevyznačují jednoznačným organickým nálezem pozorovatelným na magnetické rezonanci či CT. Pomocí nejmodernějších zobrazovacích technik, například zobrazení tenzorů difuze (diffusion tensor imaging, DTI), která umožňuje zobrazit bližší strukturální detaily bílé hmoty mozku, nacházíme různé změny, ale nálezy zatím nejsou dostatečně specifické. Je zřejmé, že ke změnám ve spojení nervových buněk dochází jak v důsledku psychického stresu, tak v důsledku fyzického postižení, jakým je například exploze.
Považuji za velmi pravděpodobné, že část vojáků, kteří dostávají módní diagnozu MTBI, trpí posttraumatickou stresovou poruchou, ale vzhledem k tomu, že léčba MTBI je zatím v mnohém podobná PTSD a v týmech, které se o tyto postižené starají, jsou i psychiatři, kteří jsou schopni poskytovat psychoterapeutické intervence, to pro postižné vojáky nepředstavuje velký problém. Jen jako psychiatr cítím staré, a dnes již překonané dozvuky sporů o organický či psychický původ onemocnění. Svědčí to především o tom, že „psychiatrická “ PTSD je stále spojena s větším stigmatem než „neurologické“ MTBI. Poměrně šťastné je z tohoto pohledu spojení amerického armádního výzkumu s atletickými organizacemi, jejichž členové (např. hráči amerického fotbalu) podobnými problémy také často trpí. To napomáhá jak destigmatizaci, tak dalšímu získávaní finančních prostředků a k rychlejší a účinnější léčbě.
Andreasen, N. (2001)NC, Anxiety disorders pp.315. In Introductory Textbook of psychiatry. Third edition. American Psychiatric Publishing, Washington.
Bey, D. R. (1970). „Division psychiatry in Viet Nam.“ Am J Psychiatry 127(2): 228-32.
Bleich, A., A. Dycian, et al. (1992). „Psychiatric implications of missile attacks on a civilian population. Israeli lessons from the Persian Gulf War.“ Jama 268(5): 613-5.
Bleich, A., M. Gelkopf, et al. (2006). „Mental health and resiliency following 44 months of terrorism: a survey of an Israeli national representative sample.“ BMC Med 4: 21.
Bourne, P. G. (1970). „Military psychiatry and the Viet Nam experience.“ Am J Psychiatry 127(4): 481-8.
Brewin, C. R., B. Andrews, et al. (2000). „Meta-analysis of risk factors for posttraumatic stress disorder in trauma-exposed adults.“ J Consult Clin Psychol 68(5): 748-66.
Engelhard, I. M., M. A. van den Hout, et al. (2007). „Deployment-related stress and trauma in Dutch soldiers returning from Iraq. Prospective study.“ Br J Psychiatry 191: 140-5.
Fairbank, J. A., T. M. Keane, et al. (1983). „Some preliminary data on the psychological characteristics of Vietnam veterans with posttraumatic stress disorders.“ J Consult Clin Psychol 51(6): 912-9.
Frueh, B. C., J. D. Elhai, et al. (2003). „Disability compensation seeking among veterans evaluated for posttraumatic stress disorder.“ Psychiatr Serv 54(1): 84-91.
Frueh, B. C., J. D. Elhai, et al. (2005). „Documented combat exposure of US veterans seeking treatment for combat-related post-traumatic stress disorder.“ Br J Psychiatry 186: 467-72; discussion 473-5.
Frueh, B. C., M. B. Hamner, et al. (2000). „Apparent symptom overreporting in combat veterans evaluated for PTSD.“ Clin Psychol Rev 20(7): 853-85.
Glass A. (1974) Mental Health Programs in Armed Forces. In American Handbook of Psychiatry (ed. G . Kaplan) pp. 800-8009. New Zork . Basic Book.
Johnson, D. R., A. Fontana, et al. (2004). „Long-term course of treatment-seeking Vietnam veterans with posttraumatic stress disorder: mortality, clinical condition, and life satisfaction.“ J Nerv Ment Dis 192(1): 35-41.
Jones, E., N. T. Fear, et al. (2007). „Shell shock and mild traumatic brain injury: a historical review.“ Am J Psychiatry 164(11): 1641-5.
Jones, E., R. Hodgins-Vermaas, et al. (2002). „Post-combat syndromes from the Boer war to the Gulf war: a cluster analysis of their nature and attribution.“ Bmj 324(7333): 321-4.
Jones, E., R. H. Vermaas, et al. (2003). „Flashbacks and post-traumatic stress disorder: the genesis of a 20th-century diagnosis.“ Br J Psychiatry 182: 158-63.
Jones, E. and S. Wessely (2003). „“Forward psychiatry“ in the military: its origins and effectiveness.“ J Trauma Stress 16(4): 411-9.
Jones, E. and S. Wessely (2007). „A paradigm shift in the conceptualization of psychological trauma in the 20th century.“ J Anxiety Disord 21(2): 164-75.
Kroll, J. (2003). „Posttraumatic symptoms and the complexity of responses to trauma.“ Jama 290(5): 667-70.
Lee, K. A., G. E. Vaillant, et al. (1995). „A 50-year prospective study of the psychological sequelae of World War II combat.“ Am J Psychiatry 152(4): 516-22.
McHugh, P. R. and G. Treisman (2007). „PTSD: a problematic diagnostic category.“ J Anxiety Disord 21(2): 211-22.
Okie, S. (2005). „Traumatic brain injury in the war zone.“ N Engl J Med 352(20): 2043-7.
Rona, R. J., N. T. Fear, et al. (2007). „Mental health consequences of overstretch in the UK armed forces: first phase of a cohort study.“ Bmj 335(7620): 603.
Rosen, G. M., R. L. Spitzer, et al. (2008). „Problems with the post-traumatic stress disorder diagnosis and its future in DSM V.“ Br J Psychiatry 192(1): 3-4.
Seal, K. H., D. Bertenthal, et al. (2007). „Bringing the war back home: mental health disorders among 103,788 US veterans returning from Iraq and Afghanistan seen at Department of Veterans Affairs facilities.“ Arch Intern Med 167(5): 476-82.
Shils, E., Janowitz, M. (1948) Cohesion and disintegration in the Wehrmacht in World War II. Public Opinion Quarterly 12, 280-315.
Schuster, M. A., B. D. Stein, et al. (2001). „A national survey of stress reactions after the September 11, 2001, terrorist attacks.“ N Engl J Med 345(20): 1507-12.
Stecklov, G. and J. R. Goldstein (2004). „Terror attacks influence driving behavior in Israel.“ Proc Natl Acad Sci U S A 101(40): 14551-6.
Stein, D. J., S. Seedat, et al. (2007). „Post-traumatic stress disorder: medicine and politics.“ Lancet 369(9556): 139-44.
Strous, R. D., R. Stryjer, et al. (2003). „Reactions of psychiatric and medical inpatients to terror and security instability in Israel.“ J Nerv Ment Dis 191(2): 126-9.
Turner, M. A., M. D. Kiernan, et al. (2005). „Acute military psychiatric casualties from the war in Iraq.“ Br J Psychiatry 186: 476-9.
van Emmerik, A. A., J. H. Kamphuis, et al. (2002). „Single session debriefing after psychological trauma: a meta-analysis.“ Lancet 360(9335): 766-71.
Vevera, J, Preiss, M, et al. (2010) Trauma coping mechanisms and psychological distress among soldiers deployed in Afghanistan. Submited to Psychiatric Sercices.
Wessely, S. (2005). „Risk, psychiatry and the military.“ Br J Psychiatry 186: 459-66.
Wessely, S. and M. Deahl (2003). „Psychological debriefing is a waste of time.“ Br J Psychiatry 183: 12-4.
Xydakis, M. S., M. D. Fravell, et al. (2005). „Analysis of battlefield head and neck injuries in Iraq and Afghanistan.“ Otolaryngol Head Neck Surg 133(4): 497-504.
Pohyby frontových linií, diplomatická vyjednávání či organizace vojsk představují na dějinách válek vlastně to nejméně zajímavé. Velké vojenské konflikty s sebou přinášejí zásadní, hluboké, nevratné ekonomicko-sociální změny a ani nepochybný vítěz války se v dlouhodobé perspektivě zdaleka nedočká toho, co si od konfliktu sliboval. Vítězové první světové války o tom vědí své.
Nadšení mladí muži jdoucí v létě 1914 do válečného konfliktu, předpokládající, že do Vánoc bude zase po všem. To je hluboce zažitý obraz počátku do té doby největšího vojenského konfliktu, jakým Evropa prošla. Je to obraz Němců, Francouzů i Britů. Pro Čechy, kteří ve stejné chvíli neměli více méně za co bojovat, se srpen 1914 nestal důležitým místem historie, a tak v paměti přetrvává nejsilněji patrně výjev z Haškova románu, kdy Švejkova cesta do služby v rakouské armádě připomíná jednu velkou komedii.
Na nejvyšších místech vládních kabinetů ve stejném čase bychom euforickou extázi či komediální zápletky nacházeli stěží. Patrně nejslavnějším vyobrazením nálad tehdejších vůdčích politiků se stal legendární výrok Edwarda Greye, tehdejšího britského ministra zahraničí z podvečera 4. srpna: „Po celé Evropě zhasínají lampy. My je už v našem životě neuvidíme znovu rozsvícené.“
Nevadí, že sám Grey si později ani nebyl jistý, zda zmíněný obrat tehdy vůbec použil. Výrok vstoupil do historiografie jako symbolické vyjádření, pomůžeme-li si dalším proslulým obratem, tentokrát z pera Thomase Manna, „konce měšťanské epochy“.
V konfrontaci s pozdější dobou meziválečnou by se mohla zdát Greyova poznámka příliš skeptická a zbytečně pesimistická. Vždyť v listopadu 1918 zase válka, někde s větší, jinde s menší slávou skončila a po nutné hospodářské rekonstrukci válečných ekonomik pro mírové podmínky se ony Greyovy metaforické lampy zase rozsvítily. Nadešla „úžasná dvacátá léta“ (Roaring Twenties), jak o nich mluvívají Američané, nebo naše „zlatá léta“, jak se vžilo označení z pera historika Vlastislava Laciny pro období velké konjunktury v Československu před rokem 1930.
Ač by velká a v podstatě celosvětová konjunktura druhé poloviny 20. let nasvědčovala tomu, že svět se po čtyřletém válečném běsnění s jistým zpožděním navrátil zpátky do „normálu“ předválečné ekonomické stability, v následujícím textu se pokusíme ukázat opak.
Válka z let 1914–1918 osudově změnila politické, ekonomické a sociální podmínky a navzdory převládající víře současníků nebylo cesty zpátky. Grey bezděky svým rčením o zhasínajících lampách vyjádřil nadcházející komplexní a nevratnou změnu systémového uspořádání všech evropských národních společností i světa. Chceme-li tuto tezi vysvětlit, vyjděme od poněkud překvapující otázky:
Dítěti školou povinnému, uvyklému počítání v desítkové soustavě, by odpověď na takovou otázku přišla naprosto triviální. Nikoli však historikům. Periodizace dějin, pomocí nichž činíme minulost pro sebe přehlednou a srozumitelnou, obvykle nerespektují naše matematická pravidla. Rok 1900 je pro nás tak málo zajímavým a významným, že mu stěží budeme ochotni přiznat úlohu epochální změny – přechodu mezi 19. a 20. stoletím. Proto také asi nejčastěji historikové na vznesenou otázku odpoví, že 19. století skončilo v roce 1914 či dokonce 1918. Hovoří pak o tzv. dlouhém 19. století jako specifické historické epoše ohraničené rokem 1789 na straně jedné a první světovou válkou na straně druhé. A není ani málo těch, kteří konec 19. století posunou ještě blíže k naší současnosti.
Sigmund Neumann byl patrně první sociální vědec, který v roce 1946 dokonce hovoří o druhé třicetileté válce, jež začala v roce 1914 a skončila v roce 1945. Podle této periodizace meziválečné období zcela ztrácí charakter samostatné historické epochy a stává se jen dobou dočasného příměří, než v roce 1939 bude konečně rozpoutána druhá a rozhodující fáze nové třicetileté války.
Tím dává Greyovi bezvýhradně za pravdu. Grey zemřel v roce 1933 a z této perspektivy ony metaforické lampy skutečně již nikdy rozsvícené nespatřil. Zemřel, jak předpověděl, uprostřed konfliktu, u jehož zrodu jako britský ministr zahraničí stál.
Podstatou této nové třicetileté války mělo být řešení dvou problémů: Za prvé, postavení sjednoceného Německa v Evropě a ve světě; za druhé, systémového uspořádání masové společnosti. Zde si konkurovaly tři ideologické koncepce – liberalismus, socialismus a fašismus. V tomto posledně jmenovaném smyslu pak někteří historikové, jako Ernst Nolte, hovoří o „evropské občanské válce“, jež započala úspěchem bolševiků v Rusku v roce 1917. S ohledem na existenci ideologicky bipolárního uspořádání v druhé polovině 20. století však jen těžko můžeme předpokládat konec této občanské války v roce 1945 s porážkou fašismu.
Na českého čtenáře tyto názory působí patrně rušivě. Jsme z učebnic dějepisu zvyklí na přehledně ohraničené meziválečné období a první československá republika (1918–1938) patří mezi nejdůležitější místa naší paměti, k nimž se z minulosti vztahujeme ­ lhostejno, že před rokem 1989 tento vztah byl více negativně hodnotově založen (budování socialismu versus úpadková buržoazní demokracie první republiky), zatímco v posledním čtvrtstoletí dominuje jednoznačně pozitivní hodnotová konotace (návrat k demokratickému uspořádání, které bylo přerušeno v letech 1938–1989 temnou epochou totalitarismu).
Otázka nestojí „buď“ a „nebo“. Nemusíme se hned vzdávat v mnoha směrech užitečného konceptu historické periodizace meziválečné epochy, pokud připustíme, že systémové uspořádání ať již československé nebo kterékoli jiné evropské společnosti se zásadně mezi první a druhou světovou válkou proměnilo. A této změně patrně nejlépe porozumíme, označíme-li za skutečný konec 19. století rok 1929.
Karl Polanyi, historický sociolog maďarského původu, svou slavnou knihu z roku 1944 nazvanou Velká transformace uvodil následujícími slovy: „Civilizace devatenáctého století se zhroutila. [Tato civilizace] spočívala na čtyřech institucích. První byl systém rovnováhy moci […] Druhou byl zlatý standard, symbolizující jednotnou organizaci světové ekonomiky. Třetí tvořil seberegulující trh, produkující neslýchané materiální bohatství. Čtvrtou byl liberální stát.“
Pád systému rovnováhy moci byl předpokladem samotného propuknutí světové války. Zbylé tři instituce byly během této války buď zcela zrušeny, nebo alespoň zásadně omezeny. Evropské válčící mocnosti se nutně musely vzdát zlatého standardu. Pro financování válečného úsilí bylo potřeba mobilizovat veškeré dostupné zdroje a rozpoutání inflace je jedním z nejsnadnějších nástrojů každé vlády, jak si rychle část potřebných příjmů opatřit. V režimu zlatého standardu to však nebylo možné provést, proto musel být zrušen. Vedení války takového rozsahu navíc vyžadovalo také rozsáhlé řízení alokace vzácných zdrojů – jak surovin pro potřeby válečného průmyslu, tak potravin, jichž se stále více nedostávalo, pro civilní obyvatelstvo v zázemí. První světová válka tak byla zároveň i první velkou zkušeností s praxí centrálního makroekonomického plánování. Není ostatně náhoda, že V. I. Lenin, když začal budovat po říjnové revoluci z roku 1917 komunistickou ekonomiku v Rusku, nestudoval kvůli tomu znovu spisy Marxe a Engelse, v nichž by se o postupech budování komunistické společnosti paradoxně nic nedočetl, nýbrž pečlivě studoval systém centrálního plánování válčícího Německa.
Když válka v roce 1918 skončila, s výjimkou radikálně naladěných socialistů jen málokdo pochyboval o tom, že je nutné vrátit se zpět a obnovit to, co světový konflikt narušil. To však nebylo možné. Namísto rovnováhy sil evropských mocností, jež zajišťovala stabilitu světového řádu a mír od roku 1815 až do konce 19. století, vyrostla vedle vyčerpaných evropských vítězů nová supervelmoc – Spojené státy americké. Světový mír nyní měla zajišťovat nově ustavená Společnost národů. Bez účasti USA a bez efektivních rozhodovacích a sankčních nástrojů však zklamala veškerá očekávání. Ve 30. letech nezabránila Itálii, Japonsku a Německu v realizaci jejich expanzivních plánů na úkor jiných suverénních zemí a v letech 1939–1940 její činnost vymizela, aniž by musela být zrušena.
Zlatý standard získal ve 20. letech znovu hegemonii. Země, které jej pragmaticky za války opustily, se k němu postupně začaly navracet. Některé se chtěly maximálně přiblížit k předválečné kurzové paritě, což znamenalo přísnou deflační politiku (např. Velká Británie), jiné se jen přizpůsobily vzrostlé cenové hladině a měnu vazbou na zlato jen stabilizovaly (např. Československo po roce 1923) či dokonce svou měnu mírně podhodnotily, čímž si opatřily výhodu pro svůj export (např. Francie). A významná část evropských zemí předtím, než svou měnu stabilizovala, prodělala prudkou hyperinflaci (např. Německo či Rakousko). Každá měnová politika vyhovuje více zájmům některých skupin obyvatelstva a jiným méně. Volba konkrétní měnové politiky měla tedy i svůj nesporný aspekt politický z hlediska dopadu na jednotlivé skupiny obyvatelstva. Inflace byla spojena s růstem objemu výroby a zaměstnanosti na úkor střadatelů, zatímco deflace zvýhodňovala věřitele a stabilizovala státní rozpočet. Vedla však k vysoké nezaměstnanosti a nižšímu ekonomickému růstu.
Ve 20. letech však, obnově navzdory, zlatému standardu již zvonil umíráček. Jakmile propukla velká hospodářská krize po roce 1929, většina států začala přistupovat k devalvacím svých měn, aby podpořila svůj export. Mezi rokem 1931, kdy devalvovala britská libra, a 1936, kdy k devalvaci přistoupily i poslední evropské státy tzv. zlatého bloku v čele s Francií, nastal rychlý soumrak zlatého standardu.
Seberegulující trh, jak jej zmiňoval Polanyi, v čisté podobě neexistoval ani před první světovou válkou. Po roce 1918 však státní zásahy a protekcionismus postoupily na kvalitativně vyšší úroveň. Navzdory četným proklamacím mezinárodních konferencí o nutnosti uvolnění trhu si jednotlivé národní vlády v této věci ve 20. letech počínaly velmi liknavě. V rozporu s naukou neoklasické ekonomie o neefektivitě protekcionismu válečná zkušenost ukázala evropským národům hodnotu soběstačnosti. Jistě je efektivní dovézt zboží a komodity, které vyrábím příliš draho, z jiných zemí. První světová válka však všem válčícím zemím ukázala ve vrchovaté míře, že v případě vojenského konfliktu často dovážet nelze a státy závisí výhradně na vnitřních zdrojích. Proto si v daleko větší míře po roce 1918 začaly chránit domácí výrobu, byť i neefektivní. Po roce 1929 propukla velká hospodářská krize a během prvních let, kdy většina evropských vlád nejprve spoléhala na vyřešení krize prostřednictvím neviditelné ruky trhu, se oživení stále nedostavovalo. Krize se naopak prohlubovala. Následkem této zkušenosti vlády bez ohledu na své ideologické zabarvení začaly sahat ve stále větší míře k politice rozsáhlých státních zásahů do tržního mechanismu. Tím dostala osudovou ránu i liberální idea omezeného státu.
Z tohoto úhlu pohledu tedy 20. léta byla neúspěšným pokusem o návrat k systému, existujícímu před válkou. Proto také není neopodstatněný argument, uvedený výše, že za skutečný konec dlouhého 19. století můžeme považovat nikoli rok 1914, nýbrž teprve rok 1929.
V podobných intencích jako Polanyi se později, v roce 1975, vyslovil i historik Charles Maier ve své slavné monografii Obnova buržoazní Evropy. Snaha vlád 20. let o návrat k pravidlům dominujícím světovému řádu před rokem 1914 tu vyznívá jako přinejmenším bláhová. V tomto smyslu také Maier mohl konstatovat: „Konzervativní model byl archaický: předpokládal striktní oddělení státu a společnosti, veřejného a soukromého sektoru a zachování stability řádu před tlakem zrevolucionizovaného proletariátu. Tyto představy společnosti neodpovídaly složité realitě 20. let, během nichž se nemilosrdně prosazovala korporativistická organizace společnosti, jejíž základy stvořila první světová válka.“
Pád ideálů společenské organizace euro-americké civilizace 19. století, o něž se lví měrou zasloužila první světová válka, vytvořil předpoklady pro vznik nových politik, jež patří již do krátkého století dvacátého a v jisté míře ještě i století jednadvacátého. Pokus o obnovu předválečného systému skončil po roce 1929 velkou hospodářskou krizí a neúspěch rychlého řešení krize prostředky tržní samoregulace vytvořil předpoklady pro utvoření nových způsobů uspořádání vztahů občan – společnost – stát: „Na počátku 30. let nastala náhlá změna. Jejími mezníky byly opuštění zlatého standardu Velkou Británií, pětileté plány v Rusku, zahájení programu Nového údělu, nacionálně-socialistická revoluce v Německu a selhání Společnosti národů s jejími ústupky despotickým říším. Zatímco ke konci první světové války byly ideály 19. století na vrcholu a následující dekádu převládal jejich vliv, do roku 1940 se každý pozůstatek dřívějšího mezinárodního systému vytratil,“ konstatoval Karl Polanyi v roce 1944. Pro úplnost doplňme, že konkurenční projekty organizace ­ keynesiánsky reformovaný liberalismus, fašismus a socialismus ­ si posléze „vyřizovaly účty“ ve druhé světové válce, resp. ve studené válce po roce 1945.
Edward Grey rozsvícené lampy již nespatřil, i když přežil britské vítězství v první světové válce ještě o patnáct let. Ačkoli zůstával i po roce 1918 aktivním politikem, byl již téměř slepý. Opětovné rozsvícení Evropy se pro současníky ukázalo být nadlidským úkonem. První světová válka je vynikajícím příkladem nepředvídatelnosti dlouhodobých důsledků velkých vojenských konfliktů. Stěží kdo mohl v létě 1914 předvídat byť jen část výše zmiňovaných konsekvencí a na počátku konfliktu odhadovat, v jaké míře válka rozbije dosavadní společenské struktury na národní i mezinárodní úrovni, a že obnovit je dost dobře nejde.
Vítězství pak může často získat velmi trpkou příchuť. Srovnali-li bychom mapu světa před rokem 1914 a po roce 1918, imperiální državy Velké Británie se významně rozšířily. Její „říše, nad níž slunce nezapadalo“ byla zachráněna a ještě se rozrostla. Francie zlomila svého hlavního kontinentálního soupeře a vytvořila si síť spojeneckých států ve střední Evropě. Z války však obě země vyšly ekonomicky vyčerpané, zadlužené a sociálně destabilizované. Dosažení vítězství a uchování jeho výsledků se ukázalo být příliš nákladné. Tak nákladné, že ve 30. letech vedoucí politikové a ve velké míře i obyvatelstvo těchto zemí bylo ochotno obětovat cokoli, jen aby se nemuselo o takové vítězství bojovat znovu.
Když francouzský premiér Edouard Daladier na přelomu září a října 1938 vystupoval na pařížském letišti z letadla poté, co podepsal Mnichovskou dohodu na účet Československa, které tak přišlo o své pohraniční oblasti, schovával ve studu svou tvář do límce kabátu. Obával se rozlíceného davu, který na něj bude házet shnilá rajčata. Namísto toho byl přivítán nadšenými Francouzi jako zachránce míru v Evropě. Užasle prý tehdy ke svým kolegům prohodil: „Hlupáci…, vůbec netuší, co tady oslavují.“
Válka je nebezpečný podnik. Zejména, když sloužíte na straně nepřítele. Během I. světové války hrozila českým legionářům smrt nejen v boji, ale také na popravišti za vlastizradu. To pokud by byli zajati rakouskými nebo německými vojáky. To věděli. Další nebezpečí však ti méně šťastní potkali až ve chvíli, kdy jej nešlo odvrátit. Dokazují to autentické vzpomínky autora tohoto textu, Adama Kříže, na službu v československých legiích v Rusku.
Kdo je Adam Kříž
Úspěch ofenzívy gen. Brusilova v červnu 1916 způsobil, že štáb armády odejel i s naším štábem prvního čs. pluku do Berezna u Stolinu (dnešní Běrjožnoje v Bělorusku, pozn. red.). Tam mne jmenovali novým velitelem plukovní komandy jízdních ordonancí (vojenský posel, spojka, pozn. red.). Bylo nás celkem jedenáct mužů a tolik také koní, a práce bylo pro všechny dosti. Jezdilo se i několikráte denně do štábu armády a také do blízkých vesnic, kde byly ubytovány některé nové roty přišlé z Kyjeva.
Léto se ujalo plně vlády v přírodě a krásné slunné dny naplňovaly celý kraj radostí. Hoši používali hojně znamenité koupele v čisté řece a moje komanda pořádala pravé dostihy na lukách, když v podvečer vedla koně napájet a koupat. Byla to jistě radost hnát se plným cvalem po rozlehlých lukách, kdy pociťovala se úplná volnost pohybu a i snaha zvířat, aby vydala ze sebe vše v radostném zápolení. Jednou jsem rozeslal již všechny bratry s různými rozkazy, když štáb pluku žádal okamžité dodání listin do štábu armády. Osedlal jsem svoji klisnu Orku a jel jsem sám do štábu armády. Cesta do Stolinu vedla písčinami a polední slunce pálilo toho dne přímo nemilosrdně. Jízda byla velmi namáhavá, takže jak já, tak i zvíře trpěli jsme úpalem. Pot mne přímo zaléval a kůň byl celý zpěněný. Nebylo nikde stínu, kde bychom zastavili a oddechli, byla to pravá písčitá Sahara. Konečně jsem dojel do štábu armády, vyřídil poručení, a ihned se vrátil k Orce. Zavedl jsem ji do stínu, přinesl seno a sňal sedlo. Sám jsem se položil do trávy pod strom a odpočíval. Když kůň skřoupal seno, napojil jsem ho a pomýšlel na zpáteční cestu.
Vedro bylo stále úmorné, ba zdálo se, že je ještě větší. Zpět jsem jel jinou cestou, sice delší, ale uprostřed s malou vesničkou, kde jsem si chtěl odpočinout. Ani nejmírnější vánek nepohnul vzduchem, zdálo se mně, že nacházím se v opravdové výhni, a vyhřátý vzduch sálal a tetelil se ve žhavých paprscích nemilosrdného slunce. Ve vesnici jsem požádal u plotu před obchodem stojící Židovku o sklenici vody. Ráda mně ji podala a já hltavě pil, ač voda byla teplá a nechutná. Židovka se nějak divně usmála, když jsem děkoval, a řekla, že není za co, že ona ráda ruským vojákům poslouží. Šel jsem vesnicí pěšky veda koně za uzdu, když ke mně přišel mužik a ptal se, co že jsem žádal od Židovky. Byla mně ta otázka trochu podivnou a tázal jsem se mužika, proč to chce vědět.
„Víte, soldatíku, ta Židovka napájí naše vojáky otrávenou vodou. Pokud vím, každý, kdo se jí napil, těžce onemocněl a velmi málo se jich uzdravilo. Upozornil jsem,“ pravil mužik, „na to jednoho důstojníka, ale Židovka otravuje vojáky dále. Dejte si na ni pozor!“
Takové informace nebyly potěšující, ale já dlouho na to nemyslil a brzy jsem na příhodu zapomněl. Bez nehody jsem dojel domů, v kanceláři odevzdal papíry, ale již zde jsem pociťoval přílišnou únavu. Koně jsem odsedlal, ale sedlo mně bylo nějak příliš těžké a vypadlo mně z ruky. Utřel jsem potem zalité čelo, roztáhl těžce ruce, hledaje oporu. Několika potácivými kroky jsem došel k hromadě sena a svalil se jako bez ducha. Jarka Čižmář, který již byl doma a dlel ve stáji, uviděl mne smrtelně bledého, a když jsem se potácel, zvolal: „Adame, co se ti stalo?“ Již jsem však neodpověděl a upadl do bezvědomí. Hoši mne zanesli do plukovní nemocnice, kde zůstal jsem v ošetřování tři dny. Bylo mně velmi zle, měl jsem stále silnou horečku, a proto mne odvezli do Kožangorodku, vzdáleného šestnáct verst od Berezné, kde mne odevzdali v malé nemocnici „Severopomoc“.
V červnu roku 1916 už válka trvala téměř dva roky. Aby spojenci odlehčili těžce zkoušené italské frontě a zabránili Němcům a Rakušanům v přesunu záloh na stojící západní frontu, kde právě zuřily těžké boje o Verdun, požádali Rusko o mohutnou ofenzívu. Ujal se jí generál Alexej Alexejevič Brusilov. Přes velké rozpory ve velení ruského vojska prosadil vlastní vizi, která za cenu ohromných ztrát (800 tis. mužů na ruské straně, 327 tis. na německé a rakouské straně) způsobila zvrat v průběhu bojů.
Ofenzíva trvala od 4. června do září 1916 a šlo tehdy na straně spojenců o největší vítěznou válečnou operaci v dosavadním průběhu války. Její výsledek (ústup o 60 až 120 km) demoralizoval rakouská vojska, což mělo značný vliv na jejich další bojeschopnost. Německé a rakouské velení se po ní neodvážilo většího odsunu sil na západní frontu, zejména k Verdunu a Sommě. Špatné vybavení ruské armády a dosažení vítězství za cenu velkého množství prolité krve, přitom prohloubilo nespokojenost ruských občanů s vládou a zvýšilo naladění k revoluční změně.
Když jsem se probral z bezvědomí, udiveně jsem prohlížel své okolí. Nemohl jsem se upamatovat, kde se nacházím. Zkonstatoval jsem, že ležím na čisté posteli ve světlé světnici. Divil jsem se stále, proč ta všeobecná tělesná slabost, vždyť jsem nemohl ani rukou pohnout, ležel jsem úplně bez vlády nad tělem. Dotazoval jsem se ošetřovatelky, a ta mně upozornila, abych se na více neptal, že mně mluvení škodí. Lékař, který ke mně přišel, měl velkou radost nad tím, jaký obrat se se mnou stal. Od toho dne jsem se velmi rychle zotavoval. Ošetřovatelka, která mně od počátku věnovala zvláštní pozornost, usedla asi třetího dne po mém procitnutí k posteli a počala vyprávět.
„Byl jsi velmi těžce nemocen. Měl jsi zápal plic, sluneční úpal a břišní tyf, a nejpovážlivější bylo, že všechny ty nemoci jsi prožíval najednou. Ležel jsi u nás dvacet tři dny v bezvědomí a sešli se u tebe tři lékaři, kteří jednomyslně usoudili, že ti není pomoci a že zemřeš v nejbližší chvíli. Nevím ani, proč mně bylo tolik tebe líto, a řekla jsem, že zemřít nesmíš.
Hovořil jsem dále se sestrou Renžinou, dlouze jsem stiskl její ruku a políbil, nenalézaje dosti slov, jak bych jí poděkoval. Dlouho jsme vyprávěli a sestra jevila stále větší zájem o můj osud.
Druhého dne časně z rána přišla ke mně sestra a oznámila, že mne přišli vojáci navštívit. Pln zvědavosti jsem prosil, aby je přivedli za mnou, že to jistě budou kluci z komandy. Sestra odběhla, ihned se ozval řinkot ostruh a do pokoje těžkým krokem vstoupili Jarka, Koníček a Truhlář. Zrak jejich bloudil pokojem, zabloudil i k mojí posteli, ale chlapci se ke mně neznali. Nedivil jsem se, neboť kdo pak by v takovém kostlivci poznal svého kamaráda? Zavolal jsem: „Tak co, kluci, koho pak hledáte, vždyť já jsem zde!“ Příchozí nějak nejistě přistoupili k mé posteli. Konečně mne poznali, usedli na sousední prázdnou postel a počali vyprávět. Vzpomínali vše nové i staré a na konec se přiznali, že přijeli mně vlastně na pohřeb.
„Pomysli,“ pravil Jarka, „někdo u štábu přinesl zprávu, že jsi zemřel. Ani jsme se tomu nedivili, neboť doktor Zacharov na naše dotazy vždy říkal, že tvůj stav je naprosto beznadějný. Nic si z toho tedy nedělej, byli jsme příjemně překvapeni a dle starého přísloví budeš velmi dlouho žít.“
Vyzvídal jsem, zda přijel některý na mojí Orce. Když Jarka řekl, že on sám na ní přijel, poprosil jsem, aby ji přivedli k oknu. Pokud síly moje stačily, zavolal jsem na ni a Orka několikráte zaržála. Slzel jsem radostí, byl jsem návštěvou velmi potěšen a již jsem počítal, kdy asi se budu moci navrátit mezi bratry, kde bylo veselo a tolik kamarádského tepla.
Lékař, kterému jsme byli svěřeni, byl Žid, ale člověk velmi schopný, odborně vzdělaný a dbalý svých povinností. Vůčihledně jsem se pozdravoval, ale stále jsem byl slabý a všechny pokusy o chůzi selhaly. V témž pokoji ležel ještě jeden bratr z prvního pluku velmi těžce nemocen. Jednou sestra Renžina sedla k němu na postel, vzala jeho ruku a sledovala oběh krve. Zamyslila se nad nemocným, pohladila jeho hlavu a přišla ke mně. Ukazovala na nemocného a řekla, že brzy zemře. Vrátila se opět k nemocnému a bedlivě jej pozorovala. Ten pojednou otevřel oči, usmál se a tichým hlasem počal zpívat: „Hop červen, červen, červen – růže červená,“ avšak hlas jeho slábl, oči se obrátily v sloup a skonal. Sestra Renžina zatlačila jeho oči, plakala a litovala mladého hocha, který musel zemřít opuštěn v daleké cizí zemi. Poznal jsem tenkráte, jaké něžné, dobré duše jest sestra Renžina, jak upřímně cítí s nešťastnými lidmi, do jejichž osudů jen částečně nahlédla. Zemřelého bratra pochovali na místním hřbitově s vojenskými poctami a všechny sestry doprovázely jej na poslední cestě a krásné dva věnce zdobily jeho rakev. Byl to poslední pozdrav dobrých děvčat, která naznačovala, že neodchází naprosto opuštěný a neznámý.
Příznakem lepšího obratu v mé nemoci bylo, že jsem dostával zase humor a veselou mysl, kterou mně kazil jen hlad. Lékař mně určoval dietu velmi přísně. Čaj, sladké suchary a čistá hovězí polévka byly jediným mým jídlem. Prosil jsem lékaře i sestry, aby mně dali něco k jídlu, ale bezvýsledně. Domníval jsem se, že zúmyslně mne trápí, a proto rozhodl jsem se, že opatřím si něco z městečka. Požádal jsem kolemjdoucího ruského vojáka, aby mně koupil dva funty sucharů (cca 0,8 kg, pozn. red.), kterýžto úkol voják čestně splnil a nákup mně opatrně podal oknem. S nebývalou chutí jsem se pustil do jídla a za chvíli mi zbyly jen dva kousky. Natáhl jsem se na postel a pochvaloval si, jak je to krásné a příjemné, když člověk nemá hlad. Následky však nedaly na sebe dlouho čekat. Dostavila se horečka, která se zvyšovala, a sestra Renžina vstoupivší do pokoje ihned poznala situaci. Jako na jisto sáhla pod moji podušku a vylovila zbytky sucharů. Zavolala lékaře, vynadali mně oba dosti a dali medicínu a obklady. Bolesti, které jsem snášel, mne poučily, proč musím držet tak přísnou dietu. Druhého dne bylo zase dobře, jenže sestra Renžina se mnou nemluvila, neboť se vážně rozzlobila. Srdce přece není kámen, a tak i zlost ji přešla a zase jsme se spřátelili.
S přibývajícím zdravím přibývalo živosti. Škádlil jsem sestry při každé příležitosti a veselý smích se často rozléhal lazaretem. Tak čas rychle plynul a já se již cítil dosti silným, abych pomýšlel na odchod z nemocnice.
Žádal jsem o propuštění, ale lékař mne ještě zdržel celý týden. Odchod můj však nebyl jen tak prostý. Nejdříve jsem poděkoval lékaři, který mne ujistil, že nikdy na mne nezapomene jako na veselého pacienta a také i z lékařského stanoviska, jelikož byl můj případ velmi zajímavý a takové prý se nezapomínají. Kladl mně stále na srdce, abych se velmi opatroval, neboť do úplného vyléčení mám prý ještě daleko. Nesnadnější bylo loučení se sestrami. Všechny plakaly a přiznám se, že mnoho jsem se přemáhal, abych také neslzel. Zvláště jsem děkoval sestře Renžině, které jsem byl nejvíce zavázán. Ta mne vzala stranou a počala vážně hovořit: „Adame, mám velký podíl na tom, že dnes žiješ. Nechci díků, konala jsem pouze svoji povinnost. Cítím však k tobě více než k druhým a vím, že již nikdy se neuvidíme. Přece mám k tobě jednu prosbu, a prosím, slib mně, že prosbu moji splníš. Jsi mladý a jednou, až počneš se ohlížet po nevěstě, hledej ji v Rusku. Najdi hodné děvče z mého národa a tak se mně nejlépe odměníš. Já, Ruska, zachránila jsem tebe, chtěla bych, abys ty zase žil pro ruskou ženu. Buď hodný a nezapomeň na sestru Renžinu, která nikdy nezapomene.“ Nechápal jsem ani dosah závazku, slíbil jsem.
K večeru, když sedl jsem na vůz sena, který jel k Berezné, rozložil jsem se pohodlně do vonného sena a myslel na slova sestry Renžiny. Proč jen prosila, abych si vzal ženu Rusku? Teprve při klidné úvaze vzpomínal jsem na různé malé příhody, z nichž jsem měl usuzovat, že tenkráte cítila pro mne mnohem více, nežli soustrast s nemocným člověkem. V nemocnici jsem nepochopil, čím jsem byl sestře Renžině, kolik vřelého citu pro mne chovala. V té tiché utajené oddanosti jsem uviděl teprve celou její velikost a obětování. Viděl jsem její oči, ten laskavý úsměv, kterým mne vždy provázela i vítala, a litoval jsem, že odešel jsem přece jen dosti cize, nepokusiv se ani o srdečnější rozloučení. Pochopil jsem, že drkotavý vůz mne vzdaluje od vzácné ženy, kterou jsem nepochopil a nedocenil. Přemýšlel jsem o všem znova a sestra Renžina vyrůstala mně v zářnou, jasnou postavu, žehnající mne na další cestu životem. Stesk přepadl moji duši, bylo však již pozdě.
Pozdě večer jsme přijeli do Berezné. Unavený odcházel jsem do velkostatku, kde byla ubytována moje komanda. Zastavil jsem se chvilku za dveřmi a s tlukoucím srdcem naslouchal veselému hovoru. Ano, tam za dveřmi byli titíž dobří chlapci, nezměnili se v ničem. Zvolna jsem otevřel dveře, v přítmí začazené lampy mne ani nezpozorovali. Přistoupil jsem až těsně k nim a zvolal: „Dobrý večer, chlapci!“ Všichni obrátili tázavé zraky ke mně, když jsem pokročil blíže, všichni ze svých míst vyskočili a srdečnému vítání nebylo ani konce. Nabídli mně nejpohodlnější místo u stolu, židli vyložili houněmi, přinesli čaj a housky, aby mne dobře pohostili. Musel jsem vše podrobně vypravovat o poslední době strávené v nemocnici a také o těch hezounkých sestrách chtěli mnoho vědět. Zmínil jsem se o nich jen velmi zdrženlivě a dal jsem tak najevo, že nechci o nich jen tak vojácky hovořit. Byla to hlavně vzpomínka na sestru Renžinu, kterou jsem chtěl uchovat pouze pro sebe a nosit ji jako milé tajemství, nezapomínaje na její velkou oběť a upřímnou prosbu. Viděl jsem u chlapců velmi mnoho ohledů k mému stavu a také opravdovou srdečnost, se kterou se o mne starali, radujíce se, že jsem vyvázl zdráv a že budu zase s nimi.
Ráno jsem se šel představit doktoru Zacharovi, který byl zjevně potěšen a vyprávěl mi o pochybnostech o mém uzdravení. Dal mi dovolenou, předepsal nějaký lék, který mně vlastnoručně dával vždy večer mladší lékař. Plukovní hospodář mi odlil každého dne kotlík mléka a známí bratři důstojníci zaplatili lepší obědy, abych se jen brzy a dobře zotavil. Těšila mne všeobecná pozornost, viděl jsem v ní i uznání mé práce. Poručík Raňuk, tehdy plukovní adjutant a přímý náš velitel, nabídl mně šest neděl dovolené, abych se jel někam zotavit. Bylo mně velmi těžko rozhodnout, kam odjet. Varšava byla obsazena Němci a v Rusku jsem žádných známých neměl. Rozhodl jsem se, že se podívám do Kyjeva.
Vlaky byly přeplněné vojáky, kouř a zápach machorky přímo otravoval. Na nějaké stanici přisedl ke mně ustaraný vojáček a stěžoval si, jak je nešťasten. Obdržel prý první dovolenou, jede domů do Vologdy, a ačkoliv již tři neděle jede, nemůže se domů dostat.
„Podívej se,“ pravil najednou, „není-li to zase Kyjev? Pro Boha, už jsem zase v něm. Někdo mne začaroval, neboť jezdím stále do těchž míst.“
„Jak to?“ otázal jsem se.
„No velmi jednoduše,“ odpovídal. „Už jsem v Kyjevě potřetí. Když sem přijedu, otáži se vždycky, který vlak jede do Vologdy, vždycky mně ukáží vlak a za týden jsem zase zde.“
„Zemljačok, k vám se musí v Moskvě přesedat do jiného vlaku. Zdá se mně, že necháváš se vozit stále v té samé soupravě dokola a nemůžeš se dostat dále,“ smál jsem se nešťastnému. V Kyjevě jsem mu našel patřičný vlak a vysvětlil, jak si má počínat, aby se konečně dostal domů.
Před kyjevským nádražím jsem si uvědomil, že vlastně nemám kam jít. Z toho poznatku mně nebylo příliš veselo, neboť i peněz jsem měl jen pár rublů. Věděl jsem, že v universitě jest náš záložní prapor, a proto jsem tam zašel. Našel jsem tam dosti známých, kteří se ihned postarali, abych mohl v universitě bydlet a také se stravovat. Kyjev mne velmi lákal, příští dny jsem bloudil ulicemi, vysedával jsem v parcích nad Dněprem, nezapomněl jsem ani na Michajlovský monastýr a Vladimirskou horku. Večer na lavičce jsem vzpomínal těch několik večerů v roce 1914, zdálo se mně to tak příliš dávno, kdy jsem tam sedával s Táničkou. Jak jsem si připadal nevděčným! Ve shonu vojenského života zapomněl jsem úplně na milé děvčátko, až teprve kouzlo známého města a Vladimirské horky osvěžilo krásné vzpomínky.
Již čtvrtý den jsem byl v Kyjevě a zdálo se mně, že těch šest neděl v naprosté nečinnosti v městě těžce přežiji. Nevěděl jsem prostě, co mám dělat s množstvím volného času. Z tohoto stavu jsem byl nenadále k mé spokojenosti vysvobozen. Ležel jsem po poledni na kavalci, pokuřoval labužnicky cigaretu a přemýšlel, co podniknu zítra. Přiběhl některý bratr a volal: „Adame, ihned do kanceláře, praporčík Macháček tam na tebe čeká!“
Bratra praporčíka jsem znal málo, jen tak od vidění, a překvapil mne otázkou, zda rozumím výbušným motorům. Přišla mně tato otázka směšnou, proto jsem odpověděl: „Bratře praporčíku, rozumím nejen výbušným motorům, ale také velmi dobře výbušným lahvím s dobrým pivem nebo s pravým šampaňským. Hned to můžeme zkusit.“
„Dobře, o tom nepochybuji, ale žerty stranou,“ pokračoval bratr praporčík. „Jsem spolumajitelem pivovaru v Novorossijsku a k pohonu používáme velký výbušný motor, na kterém nedávno praskla hlava. Nechal jsem zde zhotovit novou a potřebuji někoho, kdo by ji dopravil k nám do závodu a pomohl to opravit. V pivovaře je můj společník pan Řehák a ten ti bude ve všem nápomocen. Rozhodni se rychle, zda pojedeš. Slyšel jsem, že máš dovolenou, můžeš ji tam u nás u moře strávit.“
Prohlásil jsem, že když je to do pivovaru, tak jsem již na cestu připraven. Praporčík mne upozornil, že věc nebude tak snadná, neboť hlava váží přes čtyři centy (247 kilogramů, pozn. red.), a hlavně, aby se dostala co nejdříve na místo. Ubezpečil jsem jej, že já se v tom již vyznám a že hlavu dopravím na místo jako expresem. Ujednali jsme, že ještě téhož večera mne odveze na nádraží, abych viděl, jak a kde je část motoru uložena a abych se pak mohl starat o přepravu. Dostal jsem lístek na vyhrazené místo ve vlaku a sto dvacet rublů na výlohy, čímž se rozumělo, abych mohl „mazat“ všude, kde toho bude třeba. Tolik peněz jsem již dva roky neměl v ruce. Cesty jsem se nebál, vždyť peníze byly a moje medaile, Kříž sv. Jiří a odznak jízdního gardového pluku vzbuzovaly jistě respekt.
Cestoval jsem dobře a věděl jsem, že budu několikráte přestupovat. Rozhodl jsem, že bude dobré, když hlavu budu prohlašovat za součástky hydroplánových motorů, které vezu k Černému moři do Novorossijsku. Nápad byl dobrý, vůz s hlavou připojili k osobnímu vlaku a jel v té době závratnou rychlostí. Výborné pro mne bylo také to, že jsem nikde nemusel mazat cizím, raději jsem se namazal sám, popřával jsem si na každé stanici a živil jsem se opravdu výborně. Jel jsem ruskou černozemí, nedohlednými rovinami, kde příroda tak mimořádně štědře odměňuje každou práci. Na nádražích bylo všude plno ruchu, shonu, a stále bylo vidět něco nového. Zapomínal jsem i na únavu, a když se i dostavovala, namazal jsem a jelo se dále. Když u Rostova přejel vlak řeku Don, pokračoval dále kubáňským krajem, kde krajina byla zajímavější a lid pestřejší a různorodější. Byly zde všude k vidění Čerkesky, často se objevil mezi kozáckým obyvatelstvem domorodý Kavkazan, štíhlý, snědý, s kinžálem za opaskem. Vlak konečně vyjel z tunelu vysoko položeného v horách a rychle se spouštěl do velkého přístavního města na Černém moři. Novorossijsk vystupoval velmi rychle před mým zrakem a než jsem se nadál, vjížděl vlak do nádraží.
Pivovar na Balce nebyl příliš vzdálen a přivítal mne s otevřenou náručí spolumajitel pan Řehák. Postaral se ihned o převoz součástky a představil mne paní domu. Byl jsem překvapen jejím zvláštním milým zjevem. Vykázala mně samostatný pokoj, a když jsem se umyl a upravil, rád jsem vyhověl pozvání k bohatému stolu. Pan Řehák sešel se po dlouhé době zase s českým vojákem, a proto dotazů a vyprávění bylo bez konce. Posilněn několika poháry dobrého piva spravil jsem si náladu a vesele bavil hostitele. Následující dva dny jsem byl plně zaměstnán opravou motoru. Když se pak motor rozběhl, počal pravidelně dýchat a s jeho dechem se vrátil do závodu i nový život. Pan Řehák měl radost, že může dotěrné zákazníky uspokojit pravidelnou dodávkou ledu, jehož sám jediný měl v celém městě výrobu. Rád jsem přijal pozvání strávit celou dovolenou v jejich rodině a plně jsem využil jedinečné příležitosti pobýt na krásném černomořském pobřeží. Mořský vzduch i bohaté jídlo, pak neomezené množství dobrého piva, konalo skutečné zázraky a já se tak zotavoval, že zakrátko nikdo ve mně nehledal rekonvalescenta po tak těžkých nemocech. Zacházel jsem často k moři k přístavu, kde odpočívaly v tu dobu největší evropské elevátory zařízené tak, že obilí z velkých skladišť se přímo sypalo do lodí zakotvených u rozsáhlých a daleko do moře vybíhajících mol.
Jednoho dne pan Řehák chodil po dvoře a starostlivě pohlížel k vrcholkům hor, které se vypínaly nad Balkou. V poledne při obědě řekl, že zítra přijde nepohoda a bude velmi silný „nordost“. Ani jsem se nezajímal, co to vlastně bude, neboť zamýšlel jsem zajet dále podle pobřeží a prohlédnout si malou řeckou vesničku ukrytou mezi zelenými stráněmi u malého zálivu. V noci jsem byl probuzen neobyčejným hlukem, který jsem si nedovedl vysvětlit. Řádila nejdivočejší vichřice. Rachot hromů nebyl ničím proti rámusu plechových střech na pivovarských a okolních budovách a hvízdot větru vyluzoval všechny možné tóniny. Byl to nepříjemný a nezvyklý pocit. Dlouho jsem té noci nespal, ale když jsem přece uvykl na hluk, usnul jsem a spal dobře až do rána. Teprve příchod pana Řeháka mne probudil, když mně stavěl na noční stolek každodenní ranní pozdrav v podobě pěti lahví dobrého piva.
„Co je to venku za rámus, pane starý?“ tázal jsem se místo ranního pozdravu. „Zdá se, že se tam všichni čerti žení.“
„To je ‚nordost‘,“ vysvětloval pan Řehák, „ale dnes je poněkud silnější. Mám obavy, aby nám příliš střechy nepoškodil.“
U snídaně jsem se teprve dověděl podrobnosti. „Nordost“ je pravidelně se dostavující vítr ohromné síly a rychlosti. Vane z hor, s úžasnou rychlostí sklouzává po holých stráních a zaniká kdesi na širém moři. Všechny střechy v městě i na Balce byly zhotoveny z plechu a zatíženy kvádry, aby vzdorovaly náporu větru. Často i zatížení kameny nic nepomůže, mnohá střecha je v okamžiku odtržena a zanesena do moře. Vítr přichází pravidelně a zdejší lidé již přesně znají datum, kdy přijde, a také kdy odejde. Přižene se bez příprav a tak rychle zase přestane. Vítr žene se z hor přímo na Balku, jindy Balku vynechá a řádí v městě a jindy mine stranou město a řádí na moři. Pravý ráj by zde byl, ale vítr je metlou kraje. V zimě je krásný a zajímavý pohled na přístav po „nordostu“. Lodě i domy u přístavu jsou obaleny vrstvou ledu a lidé se musí z domu často i vysekávat na světlo boží. Led se tvoří tím, že prudkým nárazem větru na hladinu voda se rozprašuje v jemné krůpěje, které jsou neseny velmi daleko. Voda v silném mrazu mrzne a tvoří na všem silný povlak ledový.
Po snídani postavil jsem se u pivovaru do závětří a pozoroval přístav. Větších lodí zde nebylo, vypluly na širé moře, neboť vítr by je o stěny přístavu rozbil. Vlny jedna za druhou valily se k protějšímu břehu terasovitě utvořenému z betonu, kde se rozbíjely v miliony krůpějí, hnány vysoko nad moře, vlny padaly zpět jako silný déšť. Veškerý provoz umlkl, všude ve městě panoval mrtvý klid. Jen hvízdot větru a hluk náporů rozběsněného živlu oznamovaly, že nezkrotný vítr vládne a žene se dále na moře. Byla to pro mne nevídaná podívaná, sice strašná ve své ničivé síle, avšak mohutná a velkolepá jako přírodní úkaz. Při obědě řekl pan Řehák, že odpoledne bouře zesílí a dostoupí k večeru svého vrcholu. Pak se přes noc uklidní, aby tak rychle k ránu odešla, jak byla rychle povstala. Všechno se tak přesně splnilo. Večer vyprávěl pan Řehák, že Němci chtěli hory prokopat a svést proud větru takovým průkopem přímo na moře. Nežádali nic za práci než to, co v průkopu naleznou, aby bylo jejich majetkem. Rusové však na takovou nabídku nepřistoupili a „nordost“ řádí dále a velmi poškozuje město.
Ještě jsme vyprávěli o hrůzách větru, když do pivovaru vpadlo osm kozáckých důstojníků. Hledali prý společnost, neboť bouře již dva dny je věznila v kasárnách. Na vítr se ihned zapomnělo, když pan starý vylovil z tajemných zásob bednu láhví nejlepšího piva. Byl jsem představen a většina hostí radostně hlásila, že Českou družinu dobře zná z fronty, kde společně pracovali na rozvědkách. Vzpomínali i některé naše důstojníky, s nimiž se na frontě setkali. Zábava se stávala velmi veselou, jak jinak – při dobrém pivě a výborných zákuscích ani nemohlo být jinak. Brzy zazněl zpěv při zvuku balalajky a mandolíny a do temné noci pronikal dupot divokého kozáčka.
Slíbil jsem důstojníkům, že je navštívím v kasárnách, a oni hned také nabízeli, že když mám tolik rád pěkné koníčky, že dají osedlat nejlepšího koně, abych se řádně projel a zkusil, zda po nemoci zase to dobře půjde. Asi za dva dny jsem zašel do kasáren, kde mne důstojníci přivítali již jako starého známého kamaráda. Nikdo se neohlížel, že jsem pouze frajtrem. Byl jsem z České družiny, měl jsem bojová vyznamenání, a proto jsem byl jim roven. V kozáckých plucích nebylo té strnulé discipliny jako jinde. Přes nejpřísnější řády panoval v nich přece jen duch více demokratický. Nejdříve mne zavedli do klubu, kde mne pohostili zákusky a v té době tolik přísně zapovězenou vodkou. Potom mne provedli kasárnami a pak také zašli jsme do jízdárny, kde právě mladí kozáci učili se vyššímu jezdeckému umění.
Jezdit uměl každý kozák již z domova, neboť na Donu a na Kubáni kozáčtí hoši již v útlém mládí dostali od otce koně, o kterého se sami starali. Na něm zajížděli daleko do stepi, aby uvykli jízdě a vyrostli ve statné kozáky. V jízdárně jsem viděl více snad cirkus než vojenskou jízdu. Kozáci prováděli tak zvanou „voltyžitovku“ (dnes zvaná džigitovka, pozn. red.). V plné jízdě stáli na koních, stříleli, schovávali se v jízdě za bok koně, jiný zase podlezl v plném cvalu pod břicho koně, zvedali kapesníky a mince ze země a mnoho jiných krkolomných kousků. Pak mne zavedli před hřebce kabardinského chovu, nejlepší zvířátko, jaké bylo v pluku a i v celém širokém okolí. Tak nádherného koně jsem do té doby neviděl. Uchvácen krásou, milým, neobyčejným zjevem koně, stál jsem před ním v němém údivu. Viděl jsem čistokrevné koně anglické, arabské i orlovské klusáky, avšak kabardinec svojí ušlechtilostí zastiňoval všechny předešlé. Když osedlaného vyvedli ho ze stáje a jeden z důstojníků vyšvihl se do sedla, tu koněm to jen hrálo. Každá žilka v jeho těle se napjala, zvláště na hlavě a šíji velmi pozorovatelně. Kůň nervózně přešlapoval, rychle se na místě točil a nebyl k uklidnění. Konečně odjel na něm důstojník na velké prostranství za kasárny a pustil koně v plný běh. Letěl jako šipka a zdálo se, že ani země se nedotýká. Objel dvakráte cvičiště a kůň nezdál se být vůbec unaven. Stále se točil, přešlapoval, jakoby žádal, aby se směl ještě proběhnout. Jeden z důstojníků přistoupil ke mně, poněvadž viděl, jak se žádostivě chvěji, a nabídl mně, abych se projel. Pochopitelně jsem neodmítl a za okamžik se již nesl na hřbetě výtečného běhouna cvičištěm. Před počátkem druhého kola kozáci nastavěli na dráhu proutěné překážky, přes které kůň se nesl s takovou elegancí a lehkostí, že maně jsem vzpomněl na Kučuma a Žučku. Však jejich běh a skoky se nemohly srovnat s výkonem kabardince. Tak jsem poznal také rasové rozdíly koní a jejich zdatnost. Pak mně dali důstojníci jiného koně a v jejich průvodu jsem si vyjel daleko za Novorossijsk, abychom se k večeru vrátili příjemně unaveni. Právě při našem příjezdu stáli na nádvoří kasáren v kruhu kozáci a čtyři mladí z nich tancovali uprostřed. Mladí vojáci točili se a skákali jako gumoví, neznajíce únavy. Když absolvovali všechny tance, při nichž velmi pěkně zpívali všichni ostatní tvořící kruh, postupovali v uzavřeném kruhu za zpěvu až ke stájím, kde se rázem rozběhli ke koním, které odváděli napájet. Ujistil jsem hostitele, že budu na jejich laskavost vždy rád vzpomínat, a prosil jsem zároveň, abych směl ještě někdy kabardince uvidět. Neodřekli, naopak srdečně mne zvali do svého kruhu a dali mně možnost ještě několikráte se na kabardinci projet.
Často jsem přemýšlel, proč ten čas tak rychle plyne, když se má člověk dobře. Bylo to jako krásný sen po těch dvou letech vojenského života, a věru těžko bylo vzpomenout, že přijde den, kdy se pohádka náhle ukončí a že opět zapadnu do toho vojenského prostředí.
Počátkem září byla moje dovolená u konce. S rodinou pana Řeháka rozloučil jsem se jako s domovem a kozáčtí důstojníci mne doprovodili až do vlaku. Poznal jsem, jak opravdově a srdečně se mnou se všichni loučí, a proto se mně odcházelo velmi těžce. V komandě mně přichystali slavnostní uvítání s proslovem a hlučným „na zdar!“, při čemž bratr Novotný vulgo Hajbiš metal kozelce dozadu i dopředu, až z toho všeho vyšla znamenitá psina. Novotný náležel také trochu k jízdě, neboť v té době opatroval jezdeckého koně patřícího praporčíku Kargrovi. Byl jsem mile překvapen přivítáním a až dlouho do noci v kroužku svých přátel při sklenici čaje jsem mohl vyprávět o Černém moři a o mojí dovolené.
„Nemysli, Adame, že my jsme zde seděli bez zábavy,“ ozval se Jarka. „Nejdříve ti musím povědět, jak jsme slavně rybařili. Nebylo to jen mrskání hladiny proutkem, ani žádná stará bota nebo rozbitý hrnec jako úlovek. To se jistě podivíš, co jsme ulovili. Poslouchej! Snad se pamatuješ na velký ostrov uprostřed řeky právě proti vesnici. Přílišným sluncem letos všechna tráva na loukách zaschla, jen ostrov v řece se vyjímal svojí svěží zelení. Husy a kachny z celé vesnice již za časného rána plavaly na ostrov a vracely se až pozdě k večeru z pastvy. To je přirozené, nebylo by na tom nic zvláštního, zajímavého. Pozoruhodné však bylo, že velmi často, když drůbež plavala přes řeku, otevřela se hladina vodní a než se ptactvo vzpamatovalo, zmizel jeden kus, jako by se propadl. Voda se jen zavířila a byl zase klid. Mužici usuzovali, že v tůni se usídlil čert, a prohlásili ostrov za zakletý. Dověděli jsme se o celé historii a přirozeně smáli jsme se povídačce. Nabídli jsme se mužikům, že jim čerta pomůžeme lovit. A to prý ne, odporovali vesničané. Kdyby se to nepodařilo a čert by utekl, jistě by z pomsty zničil celou vesnici. Raději obětují nějakou tu kachnu nebo husu a bude dobře. My však dávali pozor a brzy jsme zjistili, že tím lovcem kachen je obrovský sumec. Přibrali jsme na poradu chlapce z jiných komand a ujednali, že se pokusíme rybu ulovit. V kovárně nám zhotovili nevelkou, ale pevnou kotvu ze železa asi jako prst silného. Mezi dobou příprav obsazen břeh a hoši nepustili několik dnů na ostrov ani pírko. Sumec musel vyhladovět. Pak jsme vzali kachnu, uvázali jí kotvu pod křídla na lanko a dále za provaz, který jsme pro jistotu uvázali u stromu na břehu řeky. Přišel jsi, Adame, o něco, co by tě jistě zajímalo. Časně z rána jsme pustili kachnu na vodu a ta těžce plavala k ostrovu. Za velkého napětí nás všech zvolna se vzdalovala od břehu, jakmile však přišla nad tůni, tu jakoby se vír udělal, hladina se otevřela a kachna zmizela. Všem nám přihlížejícím rozčilením srdce bušilo více snad, než na nebezpečné rozvědce. Provaz mizel ve vodě, což bylo důkazem, že sumec je chycen.
Byla to všeobecná radost, jaké jsem dávno neviděl a nezažil. Počali jsme táhnout za provaz. Ten se napjal a cítili jsme neobyčejně silný odpor. Voda se v tůni kalila a vířila, ale toho jsme nedbali, dráždili jsme sumce dále, aby oslábl. Celý den jsme se vzájemně mučili, až se nám podařilo přitáhnout rybu po proudu na mělčinu. Teprve tam jsme uviděli, jakého ohromného čerta jsme ulovili. Na mělčině hoši vlezli do vody a sumce se snažili omráčit ranami sekery. Pak ho sešněrovali provazy a táhli na břeh. Avšak nešlo to, proto uvázali provazy za vůz a koně vytáhli obludu z vody. Sumec měl hlavu jako sud, vousiska silná jako prst a malinká zelená očka jako hrachy. Teprve jsme usoudili, jakou sílu mělo to zvíře, a jak nebezpečné bylo se k němu přiblížit. Na obludu byl opravdu strašný pohled. Přišel se podívat i sám velitel s celým štábem.
Celá vesnice byla zde na nohou a my se vysmáli mužikům, čeho se báli. Pak nastaly hody. Polovinu masa dostali vesničané a polovinu jsme ponechali pro vojáky. Dobře jsme si pochutnali, ač mnozí se obávali, že bude maso zapáchat bahnem. Byla to delikatesa, na kterou budeme dlouho vzpomínat. Věčná škoda, že jsi zde nebyl. Vím, jak máš rád takové příhody a jak by si byl ve svém živlu.“ Jarka ukončil svoje vyprávění a já si umiňoval, že se podívám po řece, zda lov by se dal opakovat.
V komandě bývalo opravdu veselo, ač časy byly zlé, ale zdravý humor udržoval stále dobrou náladu, pospolitost a soudržnost. V Berezné bývalo zvláště dobře, a proto se hoši s vesnicí neradi loučili. Než takový je osud vojáka. Pobude, přivykne a zase cestuje dále, aby vždy znova přivykal a zařizoval si život přijatelně nejen pro sebe, ale i pro ty, s nimiž byl donucen žít a stýkat se.
Neděle 28. června 1914 byl v Čechách den jako každý jiný. Nikdo nevěděl a vědět nemohl, že večer toho dne bude jiný než ráno, a že dny, týdny a roky, které Rakousko a Evropu čekají, budou zlé a krvavé.
Vzpomínám-li na své pocity ve chvíli, kdy jsem před přibližně třiceti lety stál na sarajevském nábřeží na místě, kde došlo k osudovému atentátu, vybavím si ani ne tak vnitřní pohnutí, jako spíš hluboký údiv při pohledu na podivně křiklavě žlutý nebo snad oranžový lak, kterým byly tehdy na chodníku vyznačeny stopy Gavrila Principa v okamžiku, kdy střílel na automobil s následníkem trůnu.
Dnes vím, že jsem měl myslet na konec dlouhého 19. století, na všechny mrtvé a raněné ve válce, která po atentátu následovala, na všechny změny, které měl do budoucna atentát vyvolat. Ale stejně dodnes vidím ty žluté šlépěje na chodníku.
Otazníky, které souvisí se sarajevským atentátem, byly samozřejmě předmětem četných rozprav a badatelského úsilí. Navíc lze očekávat, že blížící se stoleté výročí zahltí noviny a časopisy na pár dnů či týdnů vodopádem informací. Sám za sebe mohu přispět pohledy několika současníků z téměř zapomenutých knih a trochou rodinné historie.
Na tomto místě pouze nerad poznamenávám, že máloco mi v novodobých českých dějinách přišlo tak odporné, jako přenesení významu slov Sarajevský atentát na zcela marginální událost, a to pád jedné vlády a jednoho ministerského předsedy.
Von Clausewitzovi přisuzovaná definice války říká, že válka je pokračování politiky jinými prostředky. Je to definice poněkud cynická, nicméně v případě vzniku 1. světové války téměř dokonale přesná. Rakouská a posléze rakousko-uherská politika vůči Balkánskému poloostrovu byla dlouhodobě poznamenána staletým konfliktem s Tureckem. Připomeňme jen, že expandující Turci během novověku dvakrát oblehli Vídeň, a v okamžiku, kdy se Turecko začalo během 19. století pozvolna rozpadat, Rakušané nechtěli zůstat stranou při jeho dělení. Po balkánské válce roku 1878 a zejména po Berlínském kongresu téhož roku okupovali Bosnu a Hercegovinu a soustředili se na její integraci do monarchie. Možná nevědomě, spíše však zcela vědomě, vstoupili na velmi horké území. V otázce hranic nově konstituovaných států totiž na Balkáně panoval hrubý nesoulad a představy etnických Bulharů, Srbů, Makedonců a Řeků o plošném rozměru nových států se dosti radikálně lišily. Nacionalisté všech národů žili ve svých nebezpečných snech o velkoryse vytyčených hranicích národních států. Po třiceti letech okupace Rakousko-Uhersko Bosnu roku 1908 anektovalo.
Atmosféru na Balkánském poloostrově pak velmi nažhavily dvě války, které jsou známé pod označením Balkánské. Tu první v roce 1912 vedla koalice proti Turecku, aby získala kontrolu nad oblastí Makedonie. Druhou válku vyvolaly v roce 1913 spory o nové rozhraničení Turecku vyrvaných území. Konkrétní popis celé situace by zde zabral neúměrně mnoho místa, a tak se spokojme s konstatováním, že se Srbsko po obou zmíněných válkách nepochybně stalo faktickým vítězem. Tím ale není myšleno, že by detaily let 1912-1913 byly nepodstatné, naopak. Vývoj původně okrajových srážek na Balkáně zcela určitě ovlivnil počátek a rozvoj následujícího celoevropského konfliktu.
Balkán
Po atentátu následoval šok a téměř měsíc váhavých kroků. Poté 24. července vystoupilo Rakousko-Uhersko s Ultimátem, jehož podmínky byly pro Srbsko zjevně neakceptovatelné. Výsledně však Ultimátum přijalo, s jednou výjimkou, a to, že odmítlo požadavek umožnit policejní vyšetřování pozadí atentátu na území Srbska, což následně Rakousko-Uhersku stačilo jako záminka k vyhlášení války. Ta byla chápana jako trestní výprava proti Srbsku, ze které budou mobilizovaní záložní vojáci za několik týdnů, což bylo vyjádřeno termínem „do švestek“, doma. Tato prognóza se ukázala jako zásadní a osudový omyl. Působením dominového efektu se účastníky války staly dříve nebo později všechny tehdejší světové mocnosti.
Obecné vnímání vzniku 1. světové války je v českých zemích velmi výrazně ovlivněno knihou Jaroslava Haška Osudy dobrého vojáka Švejka, a zejména pak jejím všeobecně známým filmovým zpracováním. Tento narativ pochopitelně není dostatečně přesný. Hašek pečlivě vyhledával a izoloval v podstatě komické situace, které posléze stavěl do protikladu s hrůzami války. Knihu nedokončil a tak vlastně ani nevíme, kam ji nakonec zamýšlel vygradovat.
Podstatné je, a to i z hlediska mých vlastních rodinných dějin, že Hašek ve Švejkovi nechal vystoupit mnoho zcela reálných postav, u kterých dokonce často ponechal jejich původní jména. Notoricky je toto známo u drogisty Vaňka z Kralup, o něco méně u kadeta Bieglera. Kupodivu je zcela vynechávána postava oberfeldkuráta Laciny, která se objevuje v kapitole 3. dílu druhého, popisující cestu arestantským vagonem z Budějovic do Brücku nad Litavou. Je zcela nepochybné, že Hašek ve své známé averzi vůči kléru popis oberefeldkuráta poněkud přehání. Obliba jídla u pátera Laciny však byla skutečná.
V našich rodinných dějinách vystupuje tento dobrý muž jako provizor Lacina, premonstrát, správce hospodářského majetku Strahovského kláštera, a zejména jako přítel a patrně i vzdálený příbuzný mého pradědečka Laciny. Otec Lacina byl proslulý svojí láskou k dobrému jídlu, a tak se pravidelně, nechť je mu to s ohledem na následující informaci prominuto, v době postní pravidelně stavoval u pradědečka, který vlastnil řeznictví v Praze v Dejvicích, konkrétně na Hadovce, a velmi potěšeně tam konzumoval předložené masité pokrmy. Podstatné je ovšem, že oddával mého dědečka Ferdinanda Andresku a babičku Marii rozenou Lacinovou na svatbě roku 1920. Po vyhlášení Protektorátu v roce 1939 zatklo otce provizora gestapo a následně byl umučen, velmi pravděpodobně hladem, v koncentračním táboře Mauthausen.
Daleko přesněji než Hašek popsali začátek války dva pražští německojazyční autoři, a to Max Brod (Streitbares Leben, 1960, česky Život plný bojů) a Egon Ervín Kisch (Soldat im Prager Korps, 1922, česky Vojákem pražského sboru). Oba pracovali se svými pečlivě vedenými deníky.
Brod počátek války popisuje velmi jednoznačně jako fatální zlom ve svém životě i dějinách a hlavně jako příchod temných časů. „Vše potemnělo a rozjasnilo se snad jenom na okamžik o několik malých odstínů, ne však už do bývalého jasu. Válka, která začala roku 1914, totiž do dneška neustala, nikdy už nenastal úplný mír. Mohu to dnes posoudit zcela přesně, když přišel převrat 1918, bylo mi už třicet, leccos jsem prožil a dovedl pozorovat. Rozdíl dvou epoch se dal takřka hmatat. Žijeme ve válce od roku 1914, která prozatím trvá nepřetržitě 45 let.“ Neznám vlastně sugestivnější popis náhlého konce onoho dlouhého 19. století, jehož půvabnou atmosféru nám patrně nejvíce ze všeho přibližují hry Divadla Járy Cirmana.
Kisch publikoval celý svůj válečný deník, popisující 245 dnů vojenské služby, kterou prožil jako voják 11. pěšího pluku. Jeho popis prvních osmi měsíců války je korektní, přesný, se zachovaným důsledně lidským rozměrem. Z Písku, kde byl 11. pluk posádkou, se jeho polní jednotky přesunuly na srbskou frontu do anektované Bosny, a tam se Kisch dostal do počáteční fáze bojů se Srby. Prvotní všeobecné bojové nadšení, vyjádřené oficiálním válečným heslem Nieder mit Serbien, rychle mizelo, když Rakušané zjistili, že narazili na dobře vycvičené, vyzbrojené a z bojů v nedávných válkách zocelené protivníky. Kisch svým charakteristickým způsobem popisuje první týdny války, kdy se pražský 8. sbor pokoušel o přechod řeky Driny, jižního přítoku Sávy a zejména přirozené a dobře hajitelné hranice mezi Bosnou a Srbskem.
Součástí 8. sboru byl tehdy také 91. pěší pluk, ležící posádkou v Českých Budějovicích, odlišitelný podle žlutých výložek. Jeho nejslavnějším vojákem se měl stát právě Jaroslav Hašek. K této jednotce byl hned v červenci 1914 povolán můj pradědeček Rudolf, který byl do té doby správcem velkostatku Vysočany, tedy zaměstnancem rytíře Bedřicha Eduarda Freye. Narodil se roku 1872, v roce 1914 mu bylo 42 let, a s prababičkou Veronikou měl tři tehdy nezletilé děti. Padl na samém začátku války, v Kischem popisovaných bojích na březích Driny. Nikdo se nikdy nedozvěděl, kde leží jeho hrob. Veronika ho přežila o dlouhých 49 let.
Kisch celou ofensivu na Bělehrad, která nakonec netrvala původně předpokládané týdny, nýbrž celých a hodně dlouhých pět měsíců, absolvoval a přežil. Zažil i ústup z Bělehradu, který výsledně rakouská armáda udržela pouhé dva týdny. Po přesunu jeho jednotky do Karpat byl v horách poblíže dnes slovenského Stakčína raněn a jako takový se dostal zpět do Prahy. Na frontu se jako voják už nikdy nevrátil.
Třetí pozoruhodné líčení počátku války pochází od významného českého zoologa profesora Julia Komárka. Ten byl skutečně dobrým pozorovatelem a znalcem Balkánu a své cestovatelské vzpomínky shrnul v knize Neznámá Makedonie. Jeho popisy a glosy se ale nikdy netýkaly pouze zoologie. Neznámá Makedonie je ovšem neznámá do té míry, že nebývá uvedena v seznamu Komárkových prací a jen zřídkakdy se mihne antikvariáty.
Před prázdninami 1914 se přátelé Julius Komárek a Cyril Purkyně (budoucí ředitel pražské zoo) vydali do Bulharska.
Bulharsko se tehdy konsolidovalo po válce z roku 1913 a nepředstavovalo zcela bezpečný cíl. Oba cestovatelé procestovali zemi až do přístavu Dedeagač k Egejskému moři, který se dnes jmenuje Alexandroupoli a patří Řecku, po Balkánských válkách však patřil krátkou dobu Bulharsku.
O počátku války se mladí muži na cestách dozvěděli následovně: „S večerním vlakem přišly sofijské noviny a malí kameloti pobíhali rozčileně po městě, volajíce bulharsky, Vojna ta s Austrií. Zakoupili jsme si jeden exemplář a překvapeně četli, že Rakousko vypovídá Srbsku válku. Byli jsme tehdy ještě hoši, a to z generace, která vyrostla v hlubokém míru, a jíž se evropská vojna zdála něčím nemožným.“
Protože Turecko jako reakci na vypovězení války ihned uzavřelo společnou železniční trať Dedeagač – Odrin (dnešní hraniční přechod Edirne) pro osobní dopravu, museli Julius a Cyril absolvovat zpáteční cestu po horských stezkách přes hřeben Rodop do Plovdivu a odsud vlakem do Sofie, kde se dozvěděli, že konflikt je vážný a že: „musím domů, protože jsem byl voják, a Bulharsko přísně nutilo všechny cizí příslušníky, vojáky, k návratu. Rakouský konzulát už mne dávno hledal, a měl pro mou zchudlou pokladnu nachystané zlaté desetikoruny na cestu domů.“
Bulharsko připravilo pro navrátilce do Rakousko-Uherska zvláštní vlak, kterým se pak vraceli Julius a Cyril domů, přes Rumunsko a Sedmihradsko a v pestré společnosti repatriantů. Vlak trasu projížděl dlouhých 14 dnů: „Cestovali jsme jako komediantský vůz. Náš vlak občas zůstal celý den bez stanice v širých polích a všichni pasažéři se včetně strojvůdce rozběhli po kraji, aby sehnali něco k jídlu. Nikdo na nás nepospíchal, nic nejelo ani před námi, ani za námi. Když jsme přijeli do nějaké větší sedmihradské vesnice, byli jsme nadšeně vítáni a penzionovaní důstojníci v honvédských uniformách pronášeli vzletné řeči, končící vždy Eljén a király (sláva králi, myšleno ovšem císaři, pozn. An.), načež se dostavily místní dámy s jídlem. Rád na tuto neuvěřitelnou cestu vlakem vzpomínám, na cestu bez jízdního řádu a jakéhokoli spěchu.“
Komárek si z expedice do Dedeagače odvezl nevítaný suvenýr, a to malárii. Ta ho patrně uchránila před frontovým nasazením, zároveň se však tato nákaza nejspíše stala, byť po mnoha letech, příčinou jeho předčasného úmrtí roku 1955. Z Komárkova popisu je především patrné téměř bezstarostné vnímání atmosféry počínající války, která se mu zdála něčím nemožným, což asi bylo pro tehdejší českou společnost příznačné. Válka už začínala, a nikdo tomu vlastně nemohl nebo nechtěl věřit.
Těžko říci, který kamínek nebo kámen počátku laviny 1. světové války byl ten, co už najednou nešel zastavit. Je ale dosti pravděpodobné, že se jím stal právě atentát z neděle 28. června. Nejsem zastánce alternativní historie a vím, že důsledky obvykle dopředu nevidíme. Nechci se zde unášet úvahami o tom, co by se bylo bývalo stalo, kdyby v tehdejší Vídni seděl na trůnu někdo, kdo by zásadně odmítl tlak bojechtivých generálů, a nepodepsal osudové provolání Mým národům.
Tři děti rodu d’Este, Žofie (13), Max (12) a Arnošt (10), měly ráno 28. června 1914 milující rodiče, na jejichž návrat se nepochybně těšily. Večer už byly sirotky, což jim vychovatelé a příbuzní sdělili se značnými rozpaky. Těmto třem sirotkům pak nová Československá republika zkonfiskovala roku 1919 vše, co na jejím území vlastnili. Jediný, kdo proti tomuto podivně krutému kroku slyšitelně, souběžně ale marně protestoval, nebyl kupodivu právník, nýbrž historik, profesor Josef Pekař.
Je jisté, že po atentátu vlastně nic už nemělo být jako dřív. Místo závěru si zde vypůjčím slova Maxe Broda: Kdo nežil před rokem 1914, nepoznal, jak sladké je žít.
V palisádě zadrnčel další šíp. Dým hořících srubů jen umocňoval atmosféru zoufalství. Nikdo se nepozastavoval nad tím, že ztratil tu či onu část výzbroje. Nikdo nepostrádal krásný kovaný opasek, jehož stříbrné tepání teď barvila krev. Vzápětí se s rachotem sesula brána a vřava zhoustla stovkami bojechtivých útočníků.
To kování se stříbrnou ozdobou našli archeologové až o více než tisíc let později. Stalo se tak při vykopávkách hradiště Hradec u Němětic, které náhle zaniklo před rokem 950. Násilnému pádu nasvědčuje i stovka nalezených šípů, jejichž hroty převážně směřovaly do centra hradiště. Musel to být na svou dobu masivní útok.
Podobný osud potkal i sídliště Sand bei Raabs an der Thaya v Dolním Rakousku, stejně jako stovky dalších. Hromadné i jednotlivé hroby padlých válečníků jsou po světě rozesety na každém kroku a celkově svědčí o pozvolna narůstajícím násilí v lidských populacích; o tom, co tito lidé prožili. Následující fotografie jsou jen ukázkou těchto příběhů v antropologických sbírkách na našem území.
Všechny války mají jedno společné – boj mezi „my“ a „oni“. Vymezení těchto pojmů pak určuje nejen cíl války, ale i její průběh či míru užité krutosti. Masové hroby s pobitým civilním obyvatelstvem proto nacházíme nejen dnes, ale i v pravěku. Jen dnes je těch civilních obětí mnohonásobně více. Počátkem 20. století tvořili civilisté 10–15 % celkového počtu obětí válečných konfliktů. Ve druhé světové válce podíl civilistů stoupl na 50 %. V novodobých válkách toto číslo ještě vzrostlo, když na konci 20. století připadali na každého jednoho vojáka zabitého ve válečném konfliktu tři zabití civilisté (tj. přes 5,25 milionu civilních obětí). Předpokládá se, že toto procento ještě poroste, vzhledem k faktu, že přes 90 % všech válečných konfliktů dnes tvoří občanské války.
Když velitel posádky Nového hradu u Kunratic v lednu 1421 zjistil, že má již všechny ochozy rozstřílené husitskými praky a tarasnicemi a nemůže pevnost žádným způsobem účinně bránit, vzdal se „na akord“. V tehdejších válečných pravidlech to znamenalo, že uznává vítězství obléhatelů a aniž by ztratil svou čest, může se svými muži bojiště opustit svobodný.
Když se dnes někdo do válečného běsnění vrhne s mečem, lukem a šípy, jako svého času britský voják John Churchill v průběhu II. světové války, je označen za šíleného. Rekvizity pro vedení války jsou jiné, zvyklosti se proměnily, ale konflikty všeho druhu zůstaly. A s nimi i mrtví. Jen během 20. století bylo na celém světě 211 válek, za něž zaplatilo životem nejméně 100 milionů lidí. A od začátku 21. století už zažil svět 40 válečných konfliktů, při nichž zahynulo nejméně 1 400 000 lidí.
Musí to tak být? Jsme pro válku předurčeni, anebo jsme jen neobratní, a neumíme jí předejít? Nad tím se ve svém článku zamýšlí psycholožka Ivana Vajnerová. Popisuje manipulační hry, které s ovladatelnými vojíny hrají mocní tohoto světa.
Ti, kdo válkou prošli, často trpí posttraumatickou stresovou poruchou. Za první světové války bývala spojována s fyziologickými důsledky výbuchu granátu v blízkosti postiženého vojáka. Jenomže jí trpí i ti, kteří žádné explozi nečelili. Jaké jsou její příčiny? Máme je hledat v dětství vojáků, v jejich mozku, nebo v prachu bojiště? A jak debatu po vietnamské válce ovlivnili právníci veteránských organizací? Odpovědi hledejte v článku Traumata válek pohledem psychiatrie.
Mít čisté oblečení patřilo v minulosti vždy k hlavním starostem vojáka před bitvou. Každá nečistota, která pronikla se sečnou či bodnou zbraní do těla, zvyšovala riziko infekce. A v zákopech a při velkých přesunech armád i obyvatelstva se infekce snadno šíří. Až do druhé světové války tak podlehlo ve většině konfliktů více lidí infekčním chorobám než přímým důsledkům bojů. A zdaleka nejde jen o nechvalně proslulou španělskou chřipku, která na konci první světové války kosila oslabenou populaci. V článku Tetanus, zákopová válka a vši se dočtete o mikroskopických „spolubojovnících“ lidí.
Jsou etnika, u nichž je válčení daleko častějším jevem než u nás. Novoguinejské ostrovy bývaly válečnou zónou, v níž si čtvrtina mužské populace mohla být jista, že se stáří nedožije. Místo toho končili udatní bojovníci v žaludcích svých soukmenovců. Je zajímavé, jak v této končině válka zakonzervovala veškerý pokrok a měla vliv na jazykové rozrůznění obyvatel, všímá si prof. Stanislav Komárek v textu Proč je ve válkách více homosexuálů než žen, jímž mimo jiné ukazuje na pozoruhodný fakt: v národech extrémně válečnicky naladěných se k homosexualitě hlásí více lidí.
„Vědec sice bývá z titulu své profese nadprůměrně objektivní a inteligentní, zato vinou zažranosti do svého výzkumu zhusta projevuje značnou neznalost až prostomyslnost ve společenských záležitostech,“ píše František Houdek v článku o postojích a osudech vědců za první světové války. Někteří ji přivítali s nadšením, jiní byli z propuknuvších nacionalistických vášní nešťastní. Co za války dělali Albert Einstein, Max Planck, Marie Curie…? Čtěte Věda, vojna a mír: vědci během první světové války.
Jednou z nejrozporuplnějších postav té doby byl německý chemik Fritz Haber, pozdější nositel Nobelovy ceny. Dal lidstvu umělá hnojiva, ale podílel se také na nasazení chemických zbraní. Řídil se heslem „v míru pro lidstvo, za války pro vlast“. Téma zpracováváme článkem Fritz Haber a „válka chemiků“.
A jaká je budoucnost válek? Budou inženýři rozvíjet koncept bezpilotních letounů, které dávají moderním konfliktům nový rozměr? Válka ještě nikdy nebyla tak anonymní, jako dnes. Žádné bajonety, vlhké zákopy, boj muže proti muži. Místo toho chladná technologie ovládaná na dálku. A robotičtí vojáci se hlásí do služby i dole na zemi. Jsme Na úsvitu válek robotů?
A protože tento měsíc uplyne sto let od sarajevského atentátu na rakouského arcivévodu Františka Ferdinanda d’Este, nabízíme i text Jana Andresky, zamýšlejícího se textem Žluté šlépěje na chodníku nad dobovým kontextem, díky němuž lze lépe pochopit náladu tehdejší Evropy a důvod, proč se atentát stal katalyzátorem první ze dvou dosavadních světových válek.
Muži, jimž pravděpodobně vděčíme za existenci samostatného státu, byli českoslovenští legionáři. Podstupovali přitom bojem proti vlastní zemi dvojnásobné riziko smrti. Na bojišti i v zajateckém rakouském nebo německém táboře, kde jim hrozila poprava za vlastizradu. Další nebezpečí však ti méně šťastní potkali až ve chvíli, kdy jej nešlo odvrátit. Dokazují to autentické vzpomínky autora textu Na východní frontě jed, legionáře Adama Kříže.
Během června na tomto místě naleznete i další texty, jež téma Válka představí v dalších, mnohdy netušených souvislostech.
Nadpoloviční většina obětí ve většině válečných konfliktů podlehla až do druhé světové války nikoli přímým válečným zraněním, ale různým infekcím.
To je dobře známá skutečnost, opakovaně připomínaná studentům na různých hodinách „infektologie“ u nás i v zahraničí. Mnohá z těchto „válečných“ infekčních onemocnění byla a v některých případech stále jsou spojena s různými druhy zranění nebo s extrémními podmínkami, kterým jsou lidé v období válečných konfliktů vystavováni. Jiná infekční onemocnění však v období válek spíš využívají „snížený zdravotní dohled“, zhoršené hygienické podmínky a přesuny velkého množství obyvatel. Právě při přesunech vojsk, běženců nebo zajatců může snadno dojít k zavlečení i vzácných infekčních onemocnění do nových území, případně k zavlečení nových, pro místní obyvatelstvo více patogenních kmenů onemocnění „starých“.
Nejinak tomu bylo i za první světové války, kdy se vedle lidského nepřítele objevila i řada dalších nebezpečí číhajících na vojáky i civilní obyvatelstvo.
Na území bývalého Československa například za první světové války a těsně po ní vzplanulo několik menších epidemií malárie, neboli bahenní zimnice, působené prvoky rodu Plasmodium a přenášené komáry rodu Anopheles.
Pro vojáky však byly mnohem nebezpečnější jiné druhy infekcí. Moderní válka přinášela mnoho zranění a nemocí, na které lidé nebyli zvyklí. Šrapnely a výbušniny způsobovaly tržné rány a následné infekce tetanu stejně jako celková gangréna zabily nečekaně vysoký počet mužů. Nebezpečí takzvané zákopové nohy čekalo i na ty, kteří žádné zranění neprodělali – dlouhé stání v podmáčených zákopech, chlad a nedostatek pohybu vedly k opuchnutí nohou, poškození nervů a odumření tkáně, což u některých případů končilo nucenou amputací nohy.
Zákopy a trvalá koncentrace mužstva skrývaly ještě další, méně nápadné, ale o to větší nebezpečí: byly to vši. Nám dobře známé a neškodné vši dětské nebo též vši hlavové (Pediculus capitis) jsou fixované, jak již jméno napovídá, pouze na vlasy, a třebaže jsou to nepříjemní trapiči, svého hostitel ničím nenakazí. Za první i druhé světové války však byly hojné i vši šatní (Pediculus humanus), které jsou v současné době velmi vzácné. Vyskytují se zejména na trupu a na rozdíl od vší hlavových mohou přečkávat mimo tělo, v ošacení, a to poměrně dlouhou dobu. A co je podstatné, mohou i přenášet řadu smrtelně nebezpečných infekčních onemocnění.
Jedná se především o takzvaný skvrnitý (též epidemický) tyfus zvaný někdy i skvrnivka epidemická. Vyvolává ji intracelulární parazitická bakterie Rickettsia prowazekii. Druhým vážným onemocněním je „zákopová horečka“, též zvaná volyňská nebo pětidenní, jež je způsobená rovněž vnitrobuněčnou parazitickou bakterií Bartonella quintana. Obě tato onemocnění mívají přízvisko „válečná“ – šatním vším se nejlépe daří právě ve válečných dobách, kdy dochází ke zvýšené koncentraci lidí v kombinaci s nízkými hygienickými podmínkami.
Předpokládá se například, že skvrnitý tyfus devastující francouzské vojáky byl pravděpodobně hlavní příčinou porážky napoleonského tažení na Moskvu. Protože se toto onemocnění často šíří i ve věznicích, které rovněž poskytují vhodné prostředí pro vši šatní, říká se mu rovněž horečka vězeňská. Poslední velká epidemie skvrnitého tyfu na území Československa se vyskytla v roce 1945 právě ve věznici v Malé pevnosti v Terezíně a i po oficiálním ukončení druhé světové války si stále vybírala své oběti na životech.
Jméno skvrnitého tyfu je odvozeno z řeckého výrazu typhos, tedy kouřový či mlhavý, což souvisí s otupělostí příznačnou pro toto onemocnění. Adjektivum „skvrnitý“ odkazuje na typickou vyrážku na trupu (odtud též „skvrnivka“). Onemocnění může do několika (tří až čtyř) týdnů samo ustoupit, ale zejména u oslabených jedinců náhlý nástup horečky, bolesti hlavy, poškození endotelu (buněčné výstelky cév) a srážení krve v cévách vedoucí ke gangrénám často končí smrtí.
Během 1. světové války řádil skvrnitý tyfus především mezi vojáky na východní frontě. Jen v Rusku zabil více než tři miliony lidí, další pak v Polsku a na Balkáně, kde smrtnost místy dosahovala neuvěřitelných čtyřiceti procent. Tyfus byl rovněž hlavní příčinou smrti mezi ošetřovateli. Na západní frontě pomohlo při potlačení nebezpečného onemocnění zřízení odvšivovacích stanic. Bohužel ani po skončení války nebylo nebezpečí zažehnáno a do roku 1922 zabil skvrnitý tyfus ještě další přibližně tři miliony lidí.
Právě období 1. světové války je úzce spojeno s  výzkumem skvrnitého tyfu a objevem jeho původce ze strany českého rodáka Stanislava Provázka (Stanislaus Josef Mathias von Prowazek) z Jindřichova Hradce (*12. ledna 1875), který chorobu studoval v roce 1913 v Srbsku a v roce 1914 v Istanbulu. Při pokračování výzkumu v německé vězeňské nemocnici se však Provázek tyfem sám nakazil a brzy nato zemřel († 17. února 1915). Jeho brazilský kolega Henriquem da Rocha Lima (1879–1956) však práci dokončil a na počest svého přítele pojmenoval původce onemocnění Ricketsia prowazekii.
Rovněž druhé vážné onemocnění přenášené vší šatní má úzkou vazbu na zákopy první světové války. Zákopová horečka byla poprvé popsána právě v průběhu 1. světové války a za jejího původce byla označena bakterie Bartonella quintana. Původně se jmenovala Rochalimaea quintana po již zmiňovaném brazilském badateli. Tomuto bakteriálnímu horečnatému onemocnění za první světové války dočasně podlehl více než milion vojáků na obou frontách. Její projevy bývají přirovnávány ke skvrnitému tyfu, kterému se velmi podobá zejména vyrážkou na hrudníku a břiše. Při jejím léčení byly největším problémem vysoké teploty, které se periodicky opakovaly po řadu dní až týdnů. Ačkoli horečka většinou po čase sama zmizela, organismus nemocných byl obvykle velmi vyčerpaný a v kombinaci s dalšími válečnými útrapami pak mnoho postižených nakonec zemřelo.
Kromě válečných hrůz a smrtelných infekčních onemocnění přenášených různými parazity přinesla válečná pole a vojenské zákopy i znovuoživení jedné lékařské praxe, takzvané larvální terapie.
Náhodné infestace ran vojáků mušími larvami živícími se odumřelou tkání jsou známy již od antiky a čtenář se může s různými odkazy setkat jak ve filmech (např. Gladiátor), tak i ve Starém Zákoně, kdy si Job stěžuje, že „…svaly jsou prolezlé červy…“. Cíleně se larvy určitých much používaly k ošetřování hnisajících ran a k odstraňování mrtvé tkáně již odedávna. Avšak první „moderní“ použití larev je zaznamenáno už během Občanské války ve Spojených státech, a to Johnem Zachariasem, lékařem Konfederace. Léčivý účinek larev u vojáků zraněných v bitvě znal pravděpodobně i Napoleonův válečný chirurg baron Dominique-Jean Larrey. Ale hlavní zásluhu o znovuzavedení této metody do lékařské praxe má bezpochyby Wiliam S. Baer (1872–1931), chirurg z Marylandu, který sloužil v 1. světové válce.
Při péči o zraněné vojáky ležící někdy i několik dní na bitevním poli, než se dostali na „sál“, si povšiml, že ačkoli jejich rány byly plné muších larev, velmi dobře se hojily a po odstranění larev nalezl zdravou tkáň. Baer začal s larvami experimentovat a zavedl i jejich chov v laboratorních podmínkách včetně sterilizace vajíček před jejich vylíhnutím a aplikací do rány. Léčba traumatických zranění pomocí muších larev se brzy dostala do povědomí části lékařů a byla relativně hojně používána i v meziválečném období. Až s příchodem sulfonamidů ve třicátých letech a s objevem penicilinu a dalších antibiotik ve čtyřicátých letech zájem o larvy opadl a až na výjimky nebyly téměř využívány ani v období druhé světové války.
Terapie larvami se ocitla mezi historickými metodami a je zajímavá spíše svou bizarností než léčebným efektem v kontextu s možnostmi současné vědy.  V současné době se ale začíná léčebný efekt muších larev znovu oceňovat: larvy nejenže odstraňují nekrotizující tkáň jemněji a precizněji než jakýkoli chirurg, ale svým pohybem mohou i stimulovat nově se hojící tkáň k růstu. Navíc v místě svého působení vylučují řadu antimikrobiálních látek, ať už původu bakteriálního (např. Proteus sp.) nebo vlastního, jako je například jeden z hmyzích obraných defensinů, který byl nedávno objeven českými vědci (viz též Vesmír 90, 266, 2011/5) a pojmenovaný lucifensin po nejčastěji používané mouše v larvální terapii (Lucilia sericata).
Jméno Fritze Habera může sloužit jako symbol dvojího použití vědy. Na počátku 20. století nalezl způsob, jak štěpit vzdušný dusík, čímž otevřel cestu nejen k neomezené výrobě hnojiv a tím i potravin, ale také výbušnin. Pod heslem (vlastní ražby) „V míru pro lidstvo, za války pro vlast“ se Haber ve snaze najít východisko z patové situace první světové války navíc stal „otcem chemických zbraní“.
Haberův-Boschův proces průmyslové syntézy čpavku, který je základem výroby umělých hnojiv a znamená tedy klíčový příspěvek k řešení problému výživy stále početnějšího lidstva („chléb ze vzduchu“), představuje zajisté konstruktivní použití vědy. Průmyslová výroba výbušnin, která je rovněž založena na Haberově objevu katalytické přípravy čpavku („střelný prach ze vzduchu“) a která umožnila – mimo jiné – dlouhodobé setrvání Německa v první světové válce, představuje použití destruktivní, v tomto případě doslova. Během první světové války Haber přeorientoval svůj ústav na vývoj toxických plynů („jedu místo vzduchu“), považovaných mnohými historiky za první zbraně hromadného ničení.
Shora uvedené činí z Fritze Habera jednoho z nejvýznamnějších, ale zároveň také nejkontroverznějších vědců moderní doby.
(Neúplný) výčet Haberových počinů
V tomto článku stručně zrekapitulujeme Haberovu osobní a profesionální ontogenezi, od začátků v pruské Breslau, po jeho výkony a úspěchy v Karlsruhe a Berlíně, až po jeho pád a nucenou emigraci po nástupu nacistů k moci. V našem vyprávění se přitom soustředíme na Haberovo působení před první světovou válkou a během ní a ukážeme, proč je první světová válka někdy nazývána „válkou chemiků“.
Fritz Jakob Haber se narodil 9. prosince 1868 v pruské Breslau (dnešní polské Vratislavi čili Wrocłavi). Jeho otec byl bohatý obchodník s barvivy a farmaceutickými produkty s dalekosáhlými rodinnými a obchodními známostmi. Jeho matka zemřela krátce po porodu. Podle pozdějších Haberových vyjádření otec synovi smrt své manželky nikdy neodpustil.
Hlavním ženským elementem v Haberově dětství byly jeho tři nevlastní sestry z otcova druhého manželství. V době dospívání byl nejsilnějším rodinným vlivem Haberův strýc Hermann, liberál, který vydával místní noviny, do kterých Haber později přispíval. Hermann také poskytl prostor – ve svém bytě – pro Fritzovy rané chemické pokusy. Zájem o chemii v Haberovi vzbudil ale jeho otec, který měl určité znalosti chemie, potřebné pro provoz své obchodní firmy.
Fritz studoval na humanitně zaměřeném gymnáziu, spojeném s největším protestantským kostelem v Breslau. Polovina studentů byla ze židovských rodin, tak jako Fritz. Místo toho, aby nastoupil do učení, které by ho – v souladu s otcovým přáním – připravilo na převzetí rodinné firmy, Haber, s Hermannovou pomocí, prosadil své přání studovat na univerzitě. Ve věku osmnácti let byl imatrikulován na berlínské Friedrich-Wilhelms-Universität (nyní Humboldtova univerzita) jako student chemie a fyziky, oborech reprezentovaných takovými giganty jako byli August von Hofmann nebo Hermann von Helmholtz. Druhý ročník strávil v Heidelbergu u Roberta Bunsena a třetí na berlínské Technische Hochschule Charlottenburg (dnes Technische Universität Berlin), kde studoval organickou chemii pod vedením Carla Liebermanna.
Haber měl též živý zájem o filozofii, zejména Kantovu, kterou studoval pod vedením Wilhelma Dilthey. Haber promoval na Friedrich-Wilhelms-Universität v roce 1891 (ve věku 23 let) s doktorskou disertací na téma syntézy piperonalu (derivátu indiga), kterou vypracoval pod Hofmannovým vedením.
Po svém návratu do Breslau se Haber podrobil otcovu nátlaku, aby se zevrubněji obeznámil s tím, jak to chodí v chemickém průmyslu. Ten byl úzce spojen s fenomenálním hospodářským vzestupem Německa v druhé polovině 19. století a byl glorifikován kultem vědy a techniky, tehdy (a do jisté míry i dnes) v Německu rozšířeném. Na ETH v Curychu a později na univerzitě v Jeně Haber zjistil, že pokud jde o průmyslovou chemii, má co dohánět. Pokusil se rovněž získat pozici asistenta u fyzikálního chemika Wilhelma Ostwalda na univerzitě v Lipsku, jehož obor byl považován za základ jak chemie, tak i chemické technologie. Nicméně Ostwald – navzdory několika pokusům – Habera nepřijal (v tomto ohledu se Haberův osud podobá osudu jeho souputníka, Alberta Einsteina, viz dále).
Během svého pobytu v Jeně Haber ve věku dvaceti pěti let konvertoval na křesťanství. Učinil tak dílem v reakci na esej Theodora Mommsena (který byl odpovědí na antisemitský pamflet Heinricha von Treitschkeho), který vyzval občany mladého německého státu, aby „odhodili to, co je rozděluje“.
V roce 1894 (ve věku dvaceti šesti let) se Haber přesunul na Technische Hochschule Karlsruhe, kde přijal pozici asistenta profesora chemické technologie Hanse Bunteho. O dva roky později se Haber habilitoval, v roce 1896 se stal mimořádným a v roce 1898 řádným profesorem fyzikální chemie v Karlsruhe. Haber nebyl ani na jediné přednášce z fyzikální chemie, kromě své vlastní, jak později šibalsky poznamenal. Během svých sedmnácti let v Karlsruhe Haber rozvinul neobyčejně široký výzkumný program, jehož rozpětí sahalo od chemické technologie přes elektrochemii až po chemii v plynné fázi.
Haberovým hlavním úspěchem během působení v Karlsruhe byl jeho objev katalytické syntézy čpavku.
Nutnost najít nové způsoby obohacování zemědělské půdy dusíkem ve formě, ve které může být metabolizován rostlinami, byla vyjádřena s obzvláštní naléhavostí ve vystoupení Williama Crookese v roce 1898 před British Association for the Advancement of Science. Byl to také Crookes, kdo zavedl pojem “fixace dusíku,” jako kdyby se jednalo o domluvení milostné schůzky mezi dusíkem a jeho vhodným partnerem.
Haber se poprvé zabýval přímou syntézou čpavku z dusíku a vodíku v roce 1903; zjistil tehdy, že výtěžek reakce za normálního tlaku a při teplotě 1000 °C je pouhých 0,004 %, tj. příliš málo na to, aby přímá syntéza měla jakýkoli komerční význam. I když bylo Haberovi dobře známo, že zvýšení tlaku by vedlo k větším výtěžkům, pozastavil výzkum reakce z obavy, že by se příslušné technické těžkosti jen nesnadno překonávaly.
Dvě události v roce 1908 ale Habera vedly k přehodnocení situace. Jednak se při svých přednáškových cestách setkal s průmyslovou reakcí, která probíhala za vysoké teploty i tlaku, aniž by se vymykala z ruky. Jednak byl napadán Waltherem Nernstem – v tisku i přednáškách – že závislost rovnovážné konstanty reakce (výtěžku) na teplotě a tlaku, kterou Haber a spolupracovníci určili na základě svých měření, je „daleko od pravdy“. Nernst dospěl k tomuto závěru na základě vlastních měření, založených na specifických teplech, která spojil s rovnovážnou konstantou reakce prostřednictvím Nernstova teorému (tzv. třetí věty termodynamiky).
Ač byl Nernstův přístup koncepčně správný, jeho měření specifických tepel byla nepřesná. Právě to ukázali Haber a spol. ve svých nových měřeních, a potvrdili tak, že dříve publikované Haberovy výtěžky byly ve skutečnosti nejen pravdě velice blízko, ale mimoděk i to, že Nernstův teorém je užitečný. Aby inherentně pomalou reakci mezi molekulami dusíku a vodíku Haber urychlil, použil osmium jako katalyzátor. Spolu s Robertem Le Rossignolem pak Haber experimentálně prokázal, že při tlaku 200 atmosfér a teplotě 600 °C vzroste výtěžek přímé syntézy čpavku na 18 %, v souladu s termodynamickou předpovědí. Haberův „heuréka“ moment, kdy syntetický čpavek začal poprvé po kapkách plnit zkumavku, nastal v roce 1909.
Průmyslová syntéza čpavku, vyvinutá Carlem Boschem, Alwinem Mitaschem a jejich spolupracovníky u firmy Badische Anilin und Soda Fabrik (BASF), používá jako katalyzátor místo osmia mnohem méně exotické železo. Haber k tomu v roce 1910 poznamenal: „Je pozoruhodné, jak stále vycházejí najevo nové stránky věcí. V tomto případě železo, se kterým pracoval (neúspěšně) již Ostwald a my jsme ho testovali nejméně stokrát v jeho čistém stavu, funguje dobře ve svém nečistém stavu.“ Bosch a spol. totiž použili tzv. vodní plyn (vodík připravený přepouštěním vody přes rozžhavený koks), který zavedl žádoucí nečistoty.
Podle dnešních odhadů by téměř třetina lidstva nebyla schopna přežít bez Haberova-Boschova procesu. Zhruba polovina atomů dusíku v těle dnešního Evropana či Američana prošla Haberovým-Boschovým procesem. Největším producentem čpavku je v současnosti Čína. Její tzv. „otevření“ v sedmdesátých letech 20. století bylo dílem poháněno nutností zajistit potraviny pro rostoucí čínskou populaci: jedním z prvních počinů čínské vlády byl tehdy nákup Haberovy-Boschovy technologie ze Západu.
Na přelomu století se začala skupina prominentních chemiků za účasti Nernsta, Ostwalda a Emila Fischera zabývat myšlenkou vybudovat říší sponzorovaný ústav věnovaný chemickému výzkumu. Po několikaleté krystalizaci – a za přispění vlivných pruských úředníků, jakožto i císařského knihovníka a známého teologa Adolfa von Harnacka – se tato myšlenka vyvinula v ideu Společnosti císaře Viléma (nyní Společnost Maxe Plancka) pro podporu všech věd (nikoli pouze chemie).
Společnost byla založena v roce 1911 a její první dva ústavy byly inaugurovány o rok později za osobní účasti císaře Viléma II. Císař Společnosti propůjčil nejen „svou ochranu a jméno“, ale dal jí do vínku i rozsáhlé královské pozemky v Berlíně-Dahlemu. Úkolem Společnosti bylo urychlit „produkci vědění“, neboť podle názoru jejích zakladatelů by německé univerzity samy nestačily na to zajistit technologický předstih před Amerikou nebo ostatními evropskými zeměmi, zejména Anglií a Francií. Ironií je, že Společnost byla otevřena právě v době, kdy německý model univerzity, založený na Humboldtově principu jednoty výuky a výzkumu, začal zapouštět kořeny v Americe a jiných zemích (které si ho později nejen osvojily, ale také přisvojily).
Jedním ze dvou prvních ústavů Společnosti císaře Viléma byl Ústav fyzikální chemie a elektrochemie. Byl financován z prostředků věnovaných podnikatelem a bankéřem Leopoldem Koppelem, jedním z nejbohatších lidí ve vilhelmínském Německu. Koppelův dar byl ale spojen s podmínkou, že se ředitelem ústavu stane Fritz Haber, kterého Koppel znal jako schopného chemika. (Koppel si předtím nechal potvrdit Haberovu způsobilost pro pozici zakládajícího ředitele ústavu laureátem Nobelovy ceny Svantem Arrheniem.)
Nabídce od Společnosti, která záhy následovala, Haber nedokázal odolat: její součástí byl velkorysý rozpočet na výzkum, profesura na berlínské univerzitě a členství v Pruské akademii věd, jedné z nejrenomovanějších učených společností, která v roce 1913 přilákala do Berlína také Alberta Einsteina. Budovy Haberova ústavu byly navrženy vrchním císařským architektem Ernstem von Ihnem.
S příchodem Einsteina, jehož pozice byla rovněž sponzorována Koppelem, akademický lesk Berlína ještě zesílil. Mezi Einsteinem a Haberem se záhy vyvinul blízký osobní vztah. Einsteinův soukromý život – jeho nefunkční manželství s Milevou Marić – zřejmě napomohlo jeho sblížení s Haberem, který dokonce občas fungoval jako prostředník mezi Einsteinem a jeho ženou a poskytoval Einsteinovi útěchu po jejich rozchodu v roce 1914. Haber s Einsteinem také mluvili o vědě. Podle dahlemské legendy Haber vyzval Einsteina, aby „udělal pro chemii to, co (Einstein) udělal předtím pro fyziku“. Einstein měl v Haberově ústavu pracovnu, kterou používal ještě po vypuknutí první světové války.
První světová válka přerušila éru míru a prosperity, která v Prusku trvala celých čtyřicet tři let. Její první výstřely měly ozvěnu ve slovních potyčkách mezi intelektuály válčících stran. Tato „válka intelektů“ nabyla záhy letální podoby, když vědecké obce znepřátelených stran začaly vyvíjet nové zbraně – v rozporu s étosem République des Lettres a později také mezinárodního práva. Haberova iniciativa vyvinout chemické zbraně a jeho účast při jejich použití patří k těm nejlepším příkladům obojího.
Haber byl katapultován do navýsost prominentní pozice nutností vyrábět „střelný prach ze vzduchu“, když se jeho dosavadní zdroj, čilský ledek, stal předmětem britské námořní blokády. Haber využil svého postavení k tomu, aby přemluvil vedení německé armády vyzkoušet chemickou zbraň přímo v poli.
Dne 22. dubna 1915 bylo u belgického města Ypres na úseku fronty v délce 6 km vypuštěno 167 tun chlóru z celkem 5700 tlakových lahví. Zelené mračno letálního plynu bylo neseno dlouho očekávaným větrem do britských a francouzských zákopů. Mračno za sebou zanechalo 5000 obětí, z toho 1000 mrtvých, mezi nimiž byli také Němci, náhodně zasažení touto inherentně nepřesnou zbraní. Útok byl opakován o dva dny později za příznivějších povětrnostních podmínek a měl 10 000 obětí, z toho 4 000 mrtvých. „Úspěch“ chemického útoku u Ypres přesvědčil vedení německé armády, aby rozšířila svůj arzenál o chemické zbraně. Haber byl povýšen – císařským dekretem – do hodnosti kapitána.
Na konci první světové války byla zhruba čtvrtina dělových granátů obou válčících stran plněna chemickými bojovými látkami.
Haber považoval chemické zbraně za prostředek k zastrašení protivníka a východisko z patové situace zákopové války, ve které umírali denně tisíce a někdy i desetitisíce vojáků jako „Kanonenfutter“. Haberova víra ve schopnost vědy pomoci při řešení praktických problémů lidstva zde zašla ale příliš daleko, a to jak morálně, tak i technicky: země Dohody začaly vzápětí také používat chemické zbraně, které tak jenom přispěly k již beztak nepopsatelnému utrpení vojáků na frontě, aniž by poskytly vojenskou výhodu některé z válčících stran.
Na konci první světové války byla zhruba čtvrtina dělových granátů obou válčících stran plněna chemickými bojovými látkami, zejména fosgenem, zavedeným Francouzi pod vedením Victora Grignarda. Obvykle se uvádí, že celkem 92 tisíc vojáků bylo zabito a 1,3 milionu zraněno či zmrzačeno chemickými zbraněmi. Konec první světové války ale nepřivodily chemické zbraně, nýbrž ekonomický kolaps Německa. Obraz cirkusového slona táhnoucího prázdný povoz zasněženým Berlínem slouží jako výstižná metafora celkové vyčerpanosti Německa.
Většina vojenských obětí v první světové válce (odhadovaných na 10 milionů mrtvých) zahynula díky výbušninám vyráběným chemickým průmyslem zúčastněných stran (např. Britové vyráběli kordit, který používali jako pohon do nábojů střelných zbraní). Proto se první světové válce také říká „válka chemiků“.
Španělská chřipka (způsobená virem H1N1), která vypukla v lednu 1918 a která způsobila smrt 50 milionů lidí po celém světě, než se dala o tři roky později na ústup, nám dává tušit, jaké důsledky by měla biologická válka. Toto číslo spolu s údaji o možném vyhubení lidstva ve válce jaderné poskytuje kontext pro posouzení relativní letálnosti zbraní chemických (které se ale staly po první světové válce mnohem letálnějšími, viz nervové jedy sarin či tabun).
Pojednání o chemických zbraních v první světové válce je přehršel, ale jedno mezi nimi vyniká svou autentičností a definitivností: Jedovaté mračno od Haberova syna z jeho druhého manželství, Ludwiga (Lutze) Habera.
Jako hospodářský historik byl Lutz Haber velmi dobře připraven na zkoumání vztahů uvnitř vojensko-průmyslového komplexu. Zájem Lutze Habera o téma chemických zbraní nebyl jen osobní, skrze jeho rodinné pouto, ale vycházel také z jeho přátelství s Haroldem Hartleym, od kterého „zdědil“ rozsáhlou sbírku materiálů o chemických zbraních použitých v první světové válce. Sir Harold Hartley byl během války protějškem Fritze Habera na britském ministerstvu války a v poválečném období vedl inspekční týmy, jejichž úkolem bylo ověřovat, zda Německo plní Versailleskou smlouvu stran zrušení výroby chemických zbraní.
Hartley se rovněž osobně setkal s „velkým Haberem“ (jak mu sám říkal) při své návštěvě Haberova ústavu v Dahlemu, který byl střediskem vývoje německých chemických zbraní. Konverzace mezi Fritzem Haberem a Hartleym tehdy rychle sklouzla do žertovné polohy, když Haber Hartleymu vysvětlil, jaký je mezi nimi rozdíl: zatímco Hartley byl za války povýšen do hodnosti generála, Haber to dotáhl pouze na kapitána. Podobně kolegiální či přátelský vztah se vytvořil mezi Fritzem Haberem a Williamem Popem, který se svým týmem v Cambridgi vyvinul yperit  (německá verze byla vyvinuta Haberem a spolupracovníky v jeho ústavu).
Historicky cenný ale opomíjený pohled na různé aspekty vývoje a použití chemických zbraní v první světové válce pochází od Fritze Habera samého. V sérii přednášek z let 1920-1923, přednesených před parlamentem Výmarské republiky, Haber dal veškerou vinu za jakékoli právní problémy spojené s nasazením chemických zbraní náčelníkovi německého generálního štábu Erichovi von Falkehaynovi.
Haber se nicméně neštítil použít legalistické argumenty, když upozornil na to, že německé chemické útoky byly provedeny buď bez použití střel anebo se střelami, které obsahovaly kromě škodlivých látek také výbušniny (zatímco Haagské smlouvy, regulující použití chemických zbraní, zakazovaly střely naplněné výhradně jedovatými či škodlivými látkami).
Haber také vyslovil před německým parlamentem tvrzení, že chemické zbraně byly v první světové válce poprvé použity Francouzi, kteří – již v srpnu 1914 – bombardovali německé linie granáty naplněnými silně toxickým etyl bromoacetátem (mylně vydávaným franzcouzkou propagandou za slzný plyn). I když bombardování etyl bromoacetátem bylo z technických důvodů neúčinné, jeho zamýšlený účel byl podle Habera stejný jako v případě německého chlorového mračna: zastrašit protivníka dusivou látkou a přinutit ho opustit zákopy.
Není tedy divu, že seznam možných válečných zločinců, který byl bezprostředně po válce sestaven prokurátory vítězných zemí a který obsahoval též Haberovo jméno, byl záhy založen ad acta. Spoluvina (a dílem i kolegialita) vědců vítězné i poražené strany byla zřejmě příliš silná.
Mezi těmi, kdo nesdíleli Haberovo nadšení po „úspěchu“ prvního chemického útoku u Ypres, byla jeho žena Clara, rozená Immerwahrová.
Clara byla jednou z prvních, ne-li vůbec první ženou, která v Prusku získala titul PhDr (Philosophiae Doctor). Svou disertaci vypracovala pod vedením známého chemika Richarda Abegga na universitě v Breslau v roce 1900. Při její promoci ji příslušný děkan oslovoval jako „nejučenější pannu“, ale ve své chvále byl opatrný, zřejmě aby se Clara nestala příliš neodolatelným vzorem pro své vrstevnice.
Abegg, Haberův dobrý kamarád ze studií, seznámil Fritze a Claru na vědecké konferenci (přesněji znovuseznámil, neboť Fritz a Clara se znali již v dětství). Fritz a Clara se hned po skončení konference vydali na cestu do Breslau „jako pohádkový princ a princezna“ (jak se Haber později vyjádřil), aby oznámili svým rodinám své zásnuby. Jejich manželství ale nebylo šťastné. Clara byla frustrována svou předurčenou rolí ženy v domácnosti (Haber se navíc doma kvůli svému pracovnímu nasazení vyskytoval jen sporadicky) a ztrátou možnosti rozvinout svou vlastní vědeckou dráhu. Se svými pocity se svěřovala Abeggovi v jejich rozsáhlé korespondenci.
Clara pocházela z rodiny s historií deprese, která se v jejím případě prohloubila po předčasné smrti Abegga (v roce 1910), jakož i dalšího osobního přítele, fyzikálního chemika Otto Sackura (v roce 1914). Když po chemickém útoku u Ypres zjistila, čím se její manžel v poslední době zabýval, spáchala sebevraždu. Stalo se tak onen večer, kdy Haber oslavoval ve své chemické uniformě (vlastního designu) „úspěšné“ vypuštění chlorového mračna a své povýšení. Zastřelila se Haberovou služební pistolí, pravděpodobně v zahradě jejich vily na pozemku Haberova ústavu. Umírající Claru našel její třináctiletý syn Hermann. Haber tvrdě spal (pod účinkem spacích prášků, které si sám míchal) a výstřely (byly dva) neslyšel.
Neschopen zajistit si prodloužení vojenské dovolené, Haber odjel druhý den ráno na frontu k jednotkám, které se nazývaly „pionýrské regimenty“, a které se zabývaly vedením chemické války. Podle Jamese Francka (který spolu s mnoha dalšími věhlasnými vědci v „pionýrských regimentech“ sloužil) si Haber Clařinu smrt nikdy nepřestal vyčítat.
Ke Clařině depresi v onen osudný večer přispělo i to, že Haber tehdy údajně flirtoval se Charlotte Nathanovou, kterou znal jako recepční Berlínského klubu. V roce 1917 se Charlotte stala Haberovou druhou ženou. Manželství trvalo deset let. Haber na adresu žen ve svém životě poznamenal: „(Ženy) jsou pro mě něco jako motýli. Jsem schopen obdivovat jejich barvy a třpyt, ale dál se nedostanu.“
V roce 1919 vyhlásila Švédská královská akademie Nobelovy ceny za období 1914-1919. Pět z nich putovalo do Německa, k velkému potěšení německé vědecké obce – a zklamání až rozhořčení zejména obce francouzské a britské. Novými laureáty se stali Max von Laue, Richard Willstätter, Max Planck, Johannes Stark – a Fritz Haber, který obdržel Nobelovu cenu za chemii pro rok 1918 „za syntézu čpavku z jeho prvků“.
Ve svém laudatiu prezident Akademie zevrubně popsal význam Haberova objevu pro zemědělství, ale ani nezmínil jeho význam pro vojenský průmysl. Haber ve své přednášce „střelný prach ze vzduchu“ také zcela ignoroval. Zmínka nepadla ani o Haberově roli při vývoji a použití chemických zbraní.
Nicméně Haber byl zapojen do vývoje chemických zbraní nejen za války, ale dokonce i po ní. Aby se program vývoje chemických zbraní vyhnul inspekcím zadaným Versailleskou smlouvou, byl převeden do třetích zemí, mezi nimi i do Sovětského svazu. Haberova role v programu skončila až v roce 1933, kdy byl nacisty odstaven, viz dále. Výrobní linky používané za první světové války k výrobě chemických zbraní byly po válce konvertovány na výrobu prostředků k hubení hmyzu. Potřebný výzkum byl opět prováděn v Haberově ústavu. Mezi látkami, které byly vyvinuty jako účinné fumiganty, byl také Cyklon B, použitý později v nacistických táborech k vyhlazení milionů lidí, zejména židů, včetně několika Haberových příbuzných.
V letech 1920-1926 pracoval Haber na jiném vlasteneckém projektu – extrakci zlata z mořské vody. Nutnost platit válečné reparace (denominované ve zlatě), jakož i hyperinflace, která zasáhla Německo dílem v důsledku reparací, byly pro Habera hnací silou. Nicméně koncentrace zlata v mořské vodě (v průměru 10 ppt, tedy deset částic v bilionu) se ukázala být příliš nízkou (zhruba o faktor tisíc) na to, aby jeho extrakce měla komerční význam. Po sedmi letech byl Haberův tajný projekt zastaven. V průběhu projektu ale Haber a spolupracovníci vyvinuli spolehlivé analytické metody k určování koncentrace zlata, které byly dostatečně citlivé i v oblasti koncentrací řádu 1 ppt (10-12), na rozdíl od starších metod, jejichž nepřesnost vzbudila Haberovu marnou naději.
Hned po demobilizaci se Haber obklopil kruhem prvotřídních badatelů a dopřál jim plnou volnost při výběru jejich výzkumných témat. Haber jen udával celkový tón a dbal na to, aby v ústavu panovala dobrá atmosféra. Kromě toho se aktivně věnoval vlastnímu výzkumu (např. jeho posledním oblíbeným tématem byl rozklad peroxidu vodíku katalyzovaný solemi železa).
Postaral se rovněž o financování ústavu, částečně německým průmyslem (zejména firmou BASF), ale také předchůdcem dnešní Německé grantové agentury (Deutsche Forschungsgemeianschaft), kterou v roce 1920 spoluzaložil.
Šíře záběru ústavu byla zcela mimořádná – od atomu hélia až po blechu, jak to jednou někdo poněkud metaforicky vyjádřil. Ústav měl lví podíl na přerodu fyzikální chemie, založené na klasické termodynamice a zaměřené na termochemii, v moderní chemickou fyziku, založenou na kvantové mechanice a zaměřenou na strukturu a později dynamiku.
Největší úspěchy zlatého věku
Výčet hlavních vědeckých témat a výsledků Haberova ústavu ve „zlatém období“ 1920–1933
Haberův židovský původ spolu s jeho demokratickými postoji byl trnem v oku nacistů, kteří ho po svém nástupu k moci pojednávali jako personu non grata. Ministr kultury a školství Bernhardt Rust to shrnul za své stranické soudruhy, když prohlásil: „Už mám dost toho žida Habera.“
Haber odmítl uplatnit nacistický rasový zákon, na základě kterého měl propustit z ústavu zaměstnance židovského původu, mezi nimi Michaela Polanyiho, Herberta Freundlicha, Hartmuta Kallmanna a Ladislause Farkase. Místo toho na protest proti nacistické rasové politice rezignoval.
Ve svém dopise Rustovi, datovaném 30. dubna 1933, napsal, že si „nevybírá své spolupracovníky podle jejich rasového složení, ale na základě jejich vědeckých schopností a jejich charakteru.“ Na adresu nacistů poznamenal, že „nenávidí své politické nepřátele více, než milují svou vlast.“ Tímto výrokem by bylo možno charakterizovat i postoje mnoha jiných stran v mnoha jiných zemích a v mnoha jiných časech – včetně současnosti.
Haberova rezignace rozhořčila Maxe Plancka, od roku 1930 prezidenta Společnosti císaře Viléma, natolik, že se pokusil o intervenci nejprve u ministra Rusta, a když nepochodil, dokonce u samého Hitlera (ke kterému měl přístup ex officio). Jak Planck později barvitě vylíčil, Hitler odmítl hnout pro Habera prstem a své odmítnutí ozdobil záchvatem zuřivosti hodným vůdce Třetí říše.
Haberovi mezitím přišla četná pozvání k dlouhodobým stážím z mnoha zemí, mezi nimi Japonska, Palestiny, Francie a Británie. Haber se rozhodl pro posledně jmenovanou zemi a stal se hostem Sira Williama Popea na univerzitě v Cambridgi. Popeovi před tím napsal: „Moje nejdůležitější cíle nyní jsou, abych nezemřel jako německý občan a abych neodkázal svým dětem a vnukům práva druhořadého občana, tak jak to nyní vyžadují německé zákony. (…) Dále je pro mě důležité, abych mohl strávit svá poslední léta uprostřed vědecké komunity – se ctí, ale bez velkých povinností.“ Během dvouměsíčního pobytu v Cambridgi Haber prožil možná poslední šťastné okamžiky své vědecké dráhy, když za ním přijela deputace jeho bývalých spolupracovníků z Dahlemu. Jak Kallmann, jeden z nich, poznamenal: „Rozvinula se tak krásná vědecká diskuse, že si to ani nedovedete představit.“
Haber měl také otevřené pozvání od Chaima Weizmanna přijít pracovat do jím založeného ústavu Daniela Sieffa (nyní Weizmannův ústav) v Rehovotu v tehdejší Palestině. Weizmann byl anglofil, který si v Anglii vysloužil ostruhy během „války chemiků“ tím, že vyvinul metodu průmyslové produkce acetonu potřebného pro výrobu korditu. Od 20. let minulého století se Weizmann zabýval zakládáním židovských akademických institucí v Palestině (včetně Hebrejské univerzity v Jeruzalémě). Při své návštěvě Dahlemu v roce 1932 byl natolik nadšen Haberovým ústavem, že budoval ústav v Rehovotu podle jeho vzoru. Pro Habera během posledních měsíců jeho života bylo Weizmannovo pozvání skutečným pokušením.
Haberův pobyt v Cambridge vedl také do jisté míry k jeho smíření s britskou vědeckou obcí, jejíž někteří členové (např. Ernst Rutherford) Habera bojkotovali kvůli jeho roli v chemické válce. Neobvykle studená zima 1933-1934 ještě více podlomila Haberovo křehké zdraví, takže se nechal přemluvit k cestě na jih. V Cambridgi po sobě zanechal dopis na rozloučenou, ve kterém poděkoval za „rytířství z doby krále Arthura“, se kterým se u svých britských hostitelů setkal. Před odjezdem ještě napsal svou poslední vůli. V ní stanovil, že si přeje být pohřben po boku své první ženy Clary – v Dahlemu, kdyby to bylo možné, nebo jinde, kdyby to okolnosti nedovolily, a aby na jeho hrobě bylo napsáno: „Sloužil své zemi za války i v míru, pokud mu to bylo dovoleno.“
Fritz Haber zemřel 29. ledna 1934 při průjezdu Basilejí. Tam byl také pohřben. V souladu s jeho poslední vůlí byly Clařiny pozůstatky exhumovány a pohřbeny po jeho boku. Na jejich společném hrobě jsou jen jejich jména a roky narození a úmrtí.
Einsteinova slova, adresovaná Haberovu synovi Hermannovi, znějí jako epitaf Fritze Habera: „Nakonec byl nucen prožít veškerou trpkost toho být opuštěn okruhem lidí, na kterých mu velice záleželo. (…) Byla to tragédie německého žida: tragédie neopětované lásky.“
K tomu můžeme dodat, že Haberova láska nebyla tak docela neopětovaná, ani tehdy a zvláště ne dnes.
Rok po Haberově smrti uspořádali Max Planck a Otto Hahn vzpomínkovou slavnost na Haberovu počest. Konala se v Harnackově domě – klubu Společnosti císaře Viléma v Dahlemu – na kterou přišly hlavně manželky Haberových akademických kolegů. Kolegové samotní se vesměs nedostavili, protože jim to bylo výslovně zakázáno. Přišel ale Carl Bosch se svou družinou spolupracovníků z firmy BASF, na které byly tehdy výnosy nacistické vlády ještě krátké. Toto shromáždění v Harnackově domě je jednou z mála dokumentovaných akcí civilní neposlušnosti, podniknutých německou akademickou obcí za Třetí říše.
V roce 1953 byl na návrh Maxe von Laueho Ústav pro fyzikální chemii a elektrochemii v Berlíně-Dahlemu pojmenován po svém zakládajícím řediteli. Pro úplnost poznamenejme, že Hebrejská univerzita v Jeruzalémě otevřela v roce 1981 centrum pro molekulovou dynamiku a pojmenovala je rovněž po Fritzi Haberovi – aby uctila jeho lidskou i vědeckou památku. Svou osobní knihovnu věnoval Haber prostřednictvím svého syna Hermanna Weizmannovu ústavu.
D. Stoltzenberg: Fritz Haber. Chemiker, Nobelpreisträger, Deutscher, Jude (Wiley-VCH, Weinheim, 1994).
M. Szöllösi-Janze: Fritz Haber: 1868–1934 (C.H. Beck, München, 1998).
R. Stern, Fritz Haber: Personal Recollections, in Yearbook of the Leo Baeck Institute 1963 (Leo Baeck Institute, New York, 1963).
M. Dunikowska and L. Turko, Fritz Haber: The Damned Scientist, Angew. Chem. Int. Ed. 50, 10050, 2011.
F. Stern, Fritz Haber: Flawed Greatness of Person and Country, Angew. Chem. Int. Ed. 51, 50, 2012.
J. James, T. Steinhauser, D. Hoffmann, and B. Friedrich, One Hundred Years at the Intersection of Chemistry and Physics: The Fritz Haber Institute of the Max Planck Society 1911-2011 (Walter de Gruyter, Berlin, 2011).
B. Friedrich a D. Hoffmann: Sto let fyzikálně-chemického výzkumu v Berlíně-Dahlemu: Ústav Fritze Habera v letech 1911–2011, československý časopis pro fyziku 62, 110 (2012).
Je to zničující bitva. Bojovníci armády obránců se nelítostně pustí do útočníků. Naučí se je rozpoznávat a poté je vyhlazují s pomocí atomových zbraní. Spolu s útočníky hynou i civilisté národa obránců. Tento apokalyptický obraz se odehrává v těle kohokoliv, jehož imunitní systém napadá vlastní tělo. A zatím neexistuje metoda, jak tuto občanskou válku zastavit. Vlastně...
Zprávy o zemětřesení na Chebsku se v posledních letech stávají pravidelným tématem předních stránek novin. Dvě poslední ze soboty 24. a 31. května opravdu překvapila: přišla bez jakéhokoli varování a s nebývalou silou. Při druhém praskaly zdi, padaly obrazy a i jeden komín. A čtenáře možná napadá: tohle se dělo i dřív a mě klame paměť, nebo se země v severozápadních Čechách opravdu probouzí?
Pohled na seismický katalog severozápadních Čech, který je k dispozici počínaje rokem 1962, mluví jasnou řečí. Zatímco za období do roku 1996 bylo v oblasti pozorováno kolem 130 zemětřesení o magnitudu (M) vyšším než 2, za poloviční období od roku 1997 do současnosti bylo těchto zemětřesení již kolem 400. To odpovídá zhruba šestinásobnému nárůstu počtu otřesů, které mohou být pocítěny obyvatelstvem (zkušenosti ukazují, že zemětřesení s magnitudem přesahujícím M2 vyvolávají otřesy, jež jsme schopni vnímat). Čeho jsme dnes svědky? Jedná se o dlouhodobý trend, který povede k postupnému zvyšování aktivity v oblasti s tím, že zde můžeme v budoucnu očekávat i ničivá zemětřesení? Nebo jde o dočasné probuzení aktivity, které bude následováno obdobím klidu?
Zdá se, že období zvýšené aktivity se v západních Čechách vyskytuje pravidelně. Zatímco kolem poloviny 20. století zde byl relativní klid, země se zde opakovaně třásla na přelomu 19. a 20. století. To bylo v letech 1875, 1897, 1900, 1903 a 1908. Typický dlouhotrvající charakter zdejší seismicity s několika podobně velkými otřesy byl označen jako zemětřesný roj (německy Erdbebenschwarm) a stal se běžně užívaným termínem v odborné literatuře. Podobný typ seismicity je pozorován také ve vulkanických oblastech, kde je za jeho příčinu považován tok magmatu v přívodních drahách sopek.
Aktivní sopečná činnost ale v západních Čechách chybí; několik málo erupcí zde proběhlo před více než 200 tisíci lety. Pozůstatky kvartérního vulkanismu zde ale nacházíme: jsou to vývěry minerálních vod s vysokým obsahem oxidu uhličitého a také tzv. mofety, v nichž oxid uhličitý vyvěrá v suché formě nebo proniká skrz povrchovou vodu v jezírkách a mokřadech. Izotopické analýzy helia a uhlíku obsažených ve vystupujícím plynu ukazují, že tyto plyny mají původ ve svrchním zemském plášti, tj. v hloubkách přes 30 km, a na své cestě k povrchu tedy procházejí hloubkami, kde leží ohniska zemětřesení.
Působení vody proudící podél zlomů může vést jak k vymývání puklin, tak ke krystalizaci minerálů, které zlom postupně ucpou. Zároveň kapaliny svým tlakem snižují tření na zlomu a mohou způsobit vznik zemětřesení dříve než v suchých podmínkách. Matematické modely seismicity generované tlakem fluid v prostředí geologického zlomu ukazují podobnost s pozorovanou seismicitou a potvrzují tak, že kapaliny přispívají ke vzniku zdejší seismicity.
Zdejší otřesy půdy z posledních desetiletí jsou způsobeny vzájemným rychlým posunem horninových bloků podél hluboce uloženého geologického zlomu. Rychlé sklouznutí podél zlomu, které probíhá pod ohromným tlakem nadložních hornin dosahujícím stovek megapascalů, způsobuje vyzáření velkého množství energie. Ta se ve formě seismických vln šíří do všech stran a dopadá na zemský povrch, kde způsobuje otřesy půdy, ale také se přeměňuje ve zvukové vlny, které lidé vnímají jako podzemní dunění nebo rány z děla.
Nestabilní zlom, který za všechno může, se nachází pod úpatím Krušných hor na východním okraji chebské pánve. Tady leží epicentra zemětřesení ze zimy 1985/86 (magnitudo M 4,6) a 1997 (M 2,9), z podzimu 2000 (M 3,3), 2008 (M 3,8) a 2011 (M 3,7) a také současné aktivity z přelomu května a června 2014, která s magnitudem M 4,5 dosahuje síly seismického roje 1985/86.
Pro monitorování zdejší seismicity zde Geofyzikální ústav Akademie věd vybudoval seismickou síť WEBNET, která je průběžně modernizována a v současnosti sestává z 22 seismických stanic. Díky tomu je zdejší poměrně malá oblast patrně nejlépe sledovaným seismicky aktivním územím v Evropě. To nám pomáhá s velkou přesností určit polohu hypocenter zemětřesení, která se rozkládají podél strmě ukloněné zlomové plochy protažené severojižně v délce kolem 10 km v hloubkách mezi 6 a 11 km pod povrchem. Víme také, jakým směrem se vůči sobě bloky hornin při každém otřesu pohnuly. Postupný posun polohy hypocenter v čase napovídá, že příčinou trhání zlomové plochy může být nejen horninové napětí, ale také pohyb vysokotlakých kapalin podél zlomu. Příroda si ale střeží své hlavní tajemství: důvod, proč největší počet zemětřesení vzniká právě tady, pod Novým Kostelem, na zlomu, který na povrchu není vidět a má také jiný směr než známé zlomy v oblasti.
Je možné, že současná aktivita přispěje k dalšímu posunu v našem poznání. Její časový vývoj se totiž podobá spíše dotřesovým sériím na velkých zlomech, kde se odehraje jeden hlavní otřes, který svým magnitudem výrazně převyšuje ostatní. Nevíme, jak se další aktivita bude vyvíjet, zda současná dotřesová série definitivně ustane, nebo bude následovat další anebo se aktivita vyvine do seismického roje. V závislosti na tom budeme možná muset přehodnotit naši současnou představu o seismických rojích jako jediném projevu zdejší seismické aktivity.
Vědecký experiment musí být reprodukovatelný (zopakovatelný), což znamená, že se nejedná pouze o náhodnou událost v jedné laboratoři, a za dodržení uvedeného postupu je možné dosáhnout jeho výsledků v zásadě kdekoli a kdykoli znovu. Vědecké časopisy jsou přesto plné výsledků, které se reprodukovat nedaří. A to je problém, nad nímž bychom měli přestat zavírat oči.
Zejména chceme-li výsledky vědeckého výzkumu aplikovat, třeba ve výrobě strojů nebo vývoji léků, potřebujeme velmi dobře zopakovatelné postupy: není možné, aby brzda automobilu jednou fungovala, jednou ne, aby se lék choval zcela nepredikovatelně atd.
Jednou z priorit moderního vědeckého výzkumu je biomedicínský výzkum, který zkoumá biologické objekty, nejčastěji buňky a jejich součásti, aby dosáhl nových poznatků pro zdokonalení péče o naše zdraví. Např. rozpočet amerických National Institutes of Heatlh (NIH) je asi 30 miliard dolarů ročně a počet financovaných vědců více než 300 tisíc. NIH je přitom vládní organizace, která v USA financuje pouze část biomedicínského výzkumu. Celkové investice (včetně investic ze strany průmyslu) do biomedicínského výzkumu vzrostly mezi lety 2003 až 2007 ze 75,5 miliardy na 101,1 miliardy dolarů (E. R. Dorsey et al. 2010).
Výsledky biomedicínského výzkumu pak bývají publikovány v mnoha desítkách časopisů a podle těchto publikací – prestiže časopisu (tzv. impakt faktor je mírou prestiže daného časopisu) a citovanosti článku – je potom hodnocena vědecká úroveň jednotlivých vědců, týmů a pracovišť. Tedy potřeba publikovat je motivována tím, že bez publikování nelze postavit vědeckou kariéru, získat peníze na výzkum a na platy.
O to větší šok způsobil článek publikovaný v Nature Reviews Drug Discovery v roce 2011 (F. Prinz et al. 2011), v němž německá farmaceutická firma Bayer Healthcare přišla s tvrzením, že z 67 vybraných publikovaných projektů, z nichž 47 patřilo do oblasti onkologie, dokázala plně reprodukovat pouze 25 % (americká farmaceutická firma Amgen došla ve své vlastní evaluaci 53 prací z oblasti hematologie a onkologie k ještě horšímu číslu: 11 % – srv. C. G. Begley & L. M. Ellis 2012).
Zejména překvapivé bylo zjištění, že ani publikace z prestižních časopisů nebo od několika nezávislých skupin nemusejí být reprodukovatelné. Analýza firmy Bayer Healthcare dospěla k závěru, že „reprodukovatelnost publikovaných dat nekoreluje signifikantně s impakt faktorem daného časopisu, s počtem publikací o daném předmětu ani s počtem nezávislých skupin, které autorizovaly danou publikaci.“
Autoři zmiňují některé možné důvody, mezi nimi špatnou statistickou analýzu dat, ale za očividnější důvod považují velký tlak na soutěž mezi laboratořemi a potřebu publikovat svůj výzkum. Kromě toho zmiňují zaujatost pro produkování pozitivních dat, která mají samozřejmě větší šanci dostat se do prestižních časopisů. Tím ovšem může docházet k tomu, argumentují dále, že se množí články dokazující nějakou hypotézu, ačkoli existuje množství experimentální evidence proti ní, která ovšem jakožto negativní výsledek nemá velkou šanci být publikována. A posledním zmiňovaným důvodem pro nízkou reprodukovatelnost vědeckých článků z oblasti biomedicíny je podle autorů zmíněného článku selhávání tzv. peer review, tedy způsobu, kterým jsou články před publikací posuzovány.
Časopis Nature od té doby přišel se sérií článků „Challenges in irreproducible research“ o tom, jak by bylo možno situaci zlepšit. Podle Nature se však jedná o velmi komplexní problém se selháváním různých složek procesu biomedicínského výzkumu a publikace jeho výsledků. Není však pochyb o tom, že tento stav je neudržitelný a že se – podle Nature – netýká pouze onkologického výzkumu.
Je tak možné, že v budoucnosti bude ověřená reprodukovatelnost v nezávislých laboratořích nutnou podmínkou pro publikaci článku v prestižních časopisech a že tak i klesne obrovská nadprodukce dat, která mohou být ve skutečnosti nereprodukovatelná. Podle mého názoru můžeme také na základě odhalení nereprodukovatelnosti velké části biomedicínského výzkumu lépe porozumět tomu, proč ředitel NIH, Francis Collins, označuje v jednom textu pro Nature Reviews Drug Discovery současný stav ve vývoji nových léků „plný frustrace“ (F. Collins 2011). Collins ovšem v onom textu, nazvaném „Těžení terapeutického zlata“, navrhuje mnohem zásadnější změnu než jenom udržení stejného způsobu výzkumu s lepší reprodukovatelností.
Vynikající a účinné léky v minulosti byly totiž objeveny spíše shodou okolností než racionálním výzkumem (výborně to shrnuje kniha M. A. Meyerse Serendipity in Modern Medical Breakthroughs, Arcade Publishing, New York, 2007 – recenze), který systematicky směřuje k nějakému výsledku. Lék může být objeven dokonce proti racionálním očekáváním a bez jasné představy o tom, proč vlastně funguje, příkladem může být moderní lék proti mnohočetnému myelomu bortezomib (A. L. Goldberg 2012).
Collins navrhuje proto blíže zkoumat, zda léky, které už se používají na nějakou diagnózu nebo byly někdy ve vývoji na nějakou diagnózu, nejsou náhodou účinné i v jiných diagnózách. Takové látky lze mnohem rychleji začít testovat na reálných pacientech a poskytnout jim tak účinnou léčbu, i když by třeba nebylo jasné, proč daná léčba vlastně funguje. Příkladem léku, u kterého se již úspěšně podařilo najít novou indikaci, může být nechvalně známý thalidomid, který po skandálních vedlejších účincích na nenarozené děti našel dnes uplatnění v léčbě lepry a mnohočetného myelomu.
Dnešní situace ve vývoji nových léků kvůli četným potížím (např. i díky pozvolnému pádu představy o tom, že účinné léky jsou účinné díky své specifičnosti a že je tedy lze „designovat“, srv. např. M. J. Keiser et al. 2009) tak připomíná období paradigmatické změny, kdy komplexní a unikátní historická situace vede k poptávání zcela nového způsobu pohledu na věc a kdy parametrické změny, jako by bylo např. pouhé vylepšení reprodukovatelnosti vědeckých článků v biomedicíně, nemusejí již skutečným požadavkům doby vyhovovat. A to tím spíše, když uvážíme, že současný model vývoje nových léků v onkologii vede podle některých autorů (T. Fojo & C. Grady 2009) ke stále dražším a stále méně účinným lékům, které neumějí nikoho vskutku vyléčit.
Ministerstvo školství pozastavilo program, v jehož rámci mělo financovat příchod špičkových vědců ze zahraničí na česká výzkumná centra. Takové věci se stávají. Potíž je však v tom, že se tak stalo v okamžiku, kdy už byla výzva uzavřena a vybraní vědci se připravovali na příchod do České republiky.
V rámci výzvy měla být rozdělena miliarda korun, přičemž 85 % této částky by šlo z prostředků EU. Na problém jako první upozornily Lidové noviny, situaci přehledně shrnuje článek na Technetu.
Pokud ministerstvo své rozhodnutí nepřehodnotí, vynaložené úsilí všech zúčastněných přijde vniveč. A reputace České republiky v očích mezinárodní vědecké komunity bude ohrožena. Nejde přitom jen o nějakou vágně definovanou ostudu, na kterou všichni rychle zapomenou. Lze očekávat, že ochota zahraničních odborníků pracovat u nás při vědomí takových zmatků notně poklesne.
Někteří ze zahraničních vědců už jsou v přípravách na příchod do Česka opravdu daleko. Například biochemik Hendrik Küpper, o jehož aktivitách řekl profesor Ondřej Prášil z Mikrobiologického ústavu AV Lidovým novinám: „Ukončil své působení na univerzitě v Kostnici, zakoupil dům v Budějovicích, vypsal mezinárodní konkurz na členy týmu, pozval a vybral kandidáty, začal připravovat výběrová řízení na nákup přístrojů, objednal stěhování laboratoře do Čech.“
MŠMT podle svého pondělního vyjádření vypíše náhradní výzvu v novém operačním programu.
Šest z osmnácti vědců, jichž se problém týká, mimo jiné i zmíněný Hendrik Küpper, sepsalo ministerstvu školství otevřený dopis, jehož plné znění přinášíme:
Věda je v České republice na vzestupu. S pomocí prostředků z Evropské unie (EU) byly investovány miliardy do vědecké infrastruktury. Jednou z posledních překážek, která brání České vědě ve skutečném rozletu, je schopnost přilákat ze zahraničí zkušené vědce, kteří by vedli atraktivní výzkumné programy a rozvíjeli mladé vědecké talenty. Umožnit etablovaným zahraničním vědcům založit výzkumné týmy v České republice bylo cílem grantové soutěževyhlášené v prosinci minulého roku Operačním programem Výzkum, vývoj a inovace (OP VaVpI). Velká část prostředků na tuto akci měla být čerpána z dotací EU a celkem byla pro tuto soutěž přidělena více než jedna miliarda korun, což by umožnilo financování zhruba deseti nových laboratoří. Jednalo se jednoznačně o odvážný krok, který téměř garantoval přilákání špičkových vědců nejen z řad úspěšných českých občanů působících v zahraničí, ale také zahraniční experty hledající nové příležitosti pro vědeckou práci. A to se také stalo.
Představujeme šest z osmnácti vědců etablovaných na zahraničních institucích, které přilákala tato mimořádná příležitost, a kteří uspěli v soutěži o tyto granty. Nebylo to v žádném případě jednoduché. Každý z nás nejprve získal podporu jednoho ze současných vědeckých center v České republice. Tato centra měla velký zájem začlenit nás do svých řad. Ve spolupráci s kolegy z těchto institucí jsme připravili komplexní přihlášku ve dvou jazycích, stovky stran detailních výzkumných plánů, rozpočtů a odhadů dlouhodobé udržitelnosti. Identifikovali jsme vynikající spolupracovníky, většinou ze zahraničí, kteří se připojí k našim novým výzkumným týmům. Tyto aplikace byly hodnoceny skupinou význačných mezinárodních expertů za pomoci asi padesáti hodnotících kritérií tak, jak to požadoval OP VaVpI. Součástí hodnotícího procesu byl osobní pohovor s výše zmíněnou komisí mezinárodních hodnotitelů, který se uskutečnil v Praze. Jak je zřejmé, naše projekty byly důkladně ohodnoceny podle náročných evaluačních kritérií, seřazeny a doporučeny k podpoře komisí hodnotitelů. Toto vše představuje obrovský kus práce stovek lidí; cena za organizaci této akce jde do milionů.
Proto nás opravdu zaskočilo, když několik dnů po ukončení procesu, který trval pět měsíců, Ministerstvo školství, mládeže a tělovýchovy (MŠMT) celou soutěž zrušilo.
Je těžké uvěřit, že něco takového je možné. Všichni jsme v minulosti soutěžili ve vysoce prestižních grantových soutěžích na národní a mezinárodní úrovni v Evropě a v USA, ale s něčím takovým jsme se nikdy nesetkali. V kompetitivním vědeckém světě je běžné, že grant není udělen na základě vědecké argumentace týkající se kvality návrhu, kandidáta a předpokládaného dopadu celé práce. Nicméně situace, kdy je plně zhodnocená a rozhodnutá soutěž na poslední chvíli zrušena, je, upřímně řečeno, těžko představitelná v civilizovaném vědeckém prostředí.
Chceme tímto vyjádřit své rozhořčení nad rozhodnutím ministerstva zrušit ukončenou grantovou soutěž. Ukazuje to naprostou neúctu k času, úsilí a nadšení, kterou jsme my a naši čeští kolegové vložili do přípravy těchto projektů. Toto rozhodnutí také zásadním způsobem poškozuje reputaci České republiky v zahraničí a vážně podkopává možnost přilákat v budoucnu do České republiky talentované zahraniční vědce. Nedovedeme si představit, že by se po této zkušenosti etablovaní zahraniční vědci byli ochotni zúčastnit podobných výzev. Rozhodnutí ministerstva nepodpořit projekty v této pozdní fázi celé soutěže vrhá stín pochybnosti na platnost všech slibů, dokumentů a grantových mechanismů ministerstva. Prostě se jim už nedá věřit. MŠMT mělo zajisté ze zákona nárok takto postupovat. To však na věci nic nemění – jeho důvěryhodnost je tímto vážně poškozena.
Někteří z nás jsou občany České republiky pracujícími v zahraničí, zatímco ostatní jsou občany jiných zemí. Máme dlouhodobé vědecké spolupráce s Českou republikou a pevně věříme, že česká věda je klíčovým přispěvatelem k rozvoji vědy evropské. Také jsme věřili, že přihlášením do nyní  již zrušeného programu přispějeme k návratu české vědy tam, kde si zaslouží být, tedy na popředí evropské vědy. Ztráta této vize kvůli účelovému byrokratickému rozhodnutí je velkou chybou. Nechceme poškodit dlouhodobou perspektivu české vědy medializací tohoto fiaska, avšak chyba tohoto formátu nenávratně poškodí vyhlídky České republiky na návrat do pozice vůdčí vědecké a technologické země Evropy (kterou bylo historicky Československo v meziválečném období).
Vyzýváme MŠMT a českou vládu aby bylo znovu zváženo toto nešťastné a krátkozraké rozhodnutí, které ohrožuje dlouhodobou konkurence schopnost české vědy. Naše projekty jsou plně připravené, mohli jsme je začít realizovat od července 2014. Byli bychom schopni použít evropské prostředky pro skutečně dobré účely. Přinesli bychom do země nové technologie, nové lidi a do konce roku 2015 rozjeli nové výzkumné programy. Na poslední chvíli zastavit rozběhnutou mezinárodní soutěž, poté co bylo vynaloženo enormní úsilí na její realizaci, NENÍ recept na řešení krátkodobých rozpočtových problémů. Česká věda by neměla platit za administrativní a politické chyby. Je příliš důležitá pro budoucnost této země.
Mgr. Pavel Tomančák Ph.D.
Senior Research Group Leader
Max Planck Institute of Molecular Cell Biology and Genetics
Pfotenhauerstrasse 108
D-01307 Dresden
Germany
Mgr. Karel Říha Ph.D.
Research Group Leader
Gregor Mendel Institute of Molecular Plant Biology
Dr. Bohr-Gasse 3
1030 Vienna
Austria
Prof. Dr. Hendrik Küpper
University of Konstanz
Faculty of Sciences
Department of Biology
D-78457 Konstanz
Germany
Roman Tůma, Ph.D.
Reader in Biophysics
Astbury Centre for Structural Molecular Biology
Faculty of Biological Sciences
University of Leeds, Leeds, LS2 9JT
U.K.
Prof. Dr.Sc. Nadezhda M. Bulgakova
HiLASE Project, Institute of Physics ASCR
Na Slovance 2
18221 Prague
Czech Republic
Prof. Andrew David Miller
Institute of Pharmaceutical Science
King’s College London
Franklin-Wilkins Building, Waterloo Campus
150 Stamford Street
London SE1 9NH, UK
Chtěl bych navázat na diskusi „Tři esa o falešných kartách české vědy“. Zdá se mi totiž, že některá tvrzení diskutujících kolegů nejsou úplně korektní a některé jejich názory na „falešnost karet“ jsou diskutabilní.
ČTĚTE TAKÉ: Tři esa o falešných kartách české vědy
Předesílám, že ve věci výzkumných center pořízených z programu OP VaVpI jsem jaksi ve střetu zájmů – náš ústav (ÚMG AV ČR) je příjemcem dotace na jedno z těch center (BIOCEV) a jeho garantem. Přesto (nebo snad právě proto) musím oponovat paušalizujícímu názoru, že „výzkumná centra placená z OP VaVpI mají špatnou pověst“. Nevím, jak mohou mít objektivně špatnou (nebo dobrou) pověst, když se teprve většinou budují nebo začala fungovat jen zcela nedávno? Např. náš BIOCEV je teď ve fázi výstavby budovy, do které se badatelé a studenti nastěhují někdy v polovině příštího roku. S jakýmkoli hodnocením by se přece mělo počkat, až nově vybudovaná centra budou několik let v provozu. Jen tak mimochodem – jsou si diskutující vědomi toho, že z programu OP VaVpI je financováno celkem 129 projektů (včetně osmi projektů „Evropských center excelence“ a několika desítek regionálních center)? Mají opravdu alespoň základní přehled o jejich kvalitě? Dost o tom pochybuji…
„Špatnou pověst“ má asi spíše to, že bude potřeba najít prostředky na jejich provoz, až se vyčerpají prostředky z dotace na jejich pořízení a základní rozjezd. Některé instituce, které si před lety s velkou radostí řekly o miliardy z „bruselských“ fondů na vybudování center (přístroje, budovy, start up granty), teď mají strach, jak zvládnou financování provozu (k čemuž se zavázaly – jinak by žádné peníze nedostaly). Je třeba si uvědomit, že udržitelnost těchto nově vybudovaných center se bude sledovat dalších pět let (v případě BIOCEVu 2016-2020); pokud by v tomto období nebyly naplněny předem dohodnuté „monitorovací indikátory“ (počet lidí, studentů, grantů, publikací, spolupráce s aplikační sférou), musely by se dotace zčásti nebo úplně vracet. Pomoci tomu, aby nově vybudovaná centra nezkrachovala, ba ani jen neskomírala, bude tedy prioritou příslušných příjemců dotací, ale i celého českého státu.
Celý tento opravdu velice velkorysý program byl odsouhlasen před cca dvanácti lety, kdy ekonomická situace byla mnohem příznivější než dnes – na podporu výzkumu stát každoročně vynakládal o cca 10 % více než v roce předchozím. Počítalo se tedy, že bude snadné pokrýt provozní náklady nově vybudovaných výzkumných infrastruktur z těchto rozpočtových nárůstů.
Nyní je situace jiná, a tak samozřejmě vznikají obavy, aby podpora těch nových center nebyla na úkor již existujících vědeckých institucí. Nová centra by měl zčásti podpořit stát Národním programem udržitelnosti, do něhož by mělo jít každoročně přes 1 miliardu Kč (tedy asi 4 % veškerých státních prostředků na podporu výzkumu). To by mělo „mateřským“ institucím garantujícím tyto projekty výrazně ulevit. Kritikům, včetně našich tří es, taková podpora vadí – domnívají se, že v současné nepříznivé finanční situaci by se tyto prostředky měly dát někam jinam. Mám jakýsi pocit déjà vu – stejné protesty bylo slyšet, když před téměř patnácti lety MŠMT začalo financovat tzv. Výzkumná centra (původně se měla jmenovat „Centra excellence“); i tehdy si stěžovali ti, na které se nedostalo, že by se takové hříšné peníze měly rozdělovat „spravedlivěji“.
Jistě – může se stát, že potřeba selektivně podpořit financování nových výzkumných infrastruktur povede k ještě většímu nedostatku peněz pro ty ostatní. Já to ale vidím jako velkou šanci – kde tedy vzít ty chybějící peníze? Já navrhuji: zbavit se při této příležitosti konečně toho všelijakého „suchého dřeva“ v naší vědě a peněz na excelenci v nových centrech bude rázem dost!
Diskutující esa (konkrétně kolega Zbořil) si myslí (podobně jako neblahé paměti Mirek Topolánek), že máme příliš mnoho vědců. A Josef Michl požaduje propustit třetinu zaměstnanců AV…  Ne!!! Před dvaceti lety se AV zmenšila na polovinu; v této zemi je (na počet obyvatel) výrazně méně vědců než v nejrozvinutějších zemích! K lepší kvalitě nedospějeme tím, že méně dobré badatele bez náhrady vyhodíme, ale tím, že vytvoříme podmínky pro zvýšení jejich produktivity, resp. je nahradíme lepšími.
Diskutující esa se podivují tomu, že stále ještě zaostáváme za nejvyspělejšími západoevropskými zeměmi. Já ale říkám – není divu!
Opak by se totiž vzhledem k realitě naší moderní historie rovnal téměř zázraku – do roku 1989 byl zásadním handicapem nedostatek kontaktů s vědou v nejrozvinutějších zemích, emigrace spousty nejschopnějších talentů a hlavně zoufalý nedostatek „tvrdé měny“ na nákup potřebných přístrojů, chemikálií a pomůcek. Po celá devadesátá léta pokračovala naprostá finanční „podvyživenost“ naší vědy provázená odchodem talentovaných mladých lidí do Ameriky a západní Evropy, a teprve zhruba od roku 2000 se situace začala zlepšovat, takže asi tak od roku 2005 to už leckde začalo být docela dobré. A v roce 2009 začala ekonomická krize a stagnace výdajů na výzkum (v případě AV dokonce citelný pokles).  Takže v (relativně) lepších podmínkách pracujeme teprve několik málo let. Ale „vědecká škola“, ze které teprve může vyrůst nějaká světová špička, se postupně tvoří nejméně nějakých dvacet let…
Zaplať Pánbůh ale za to, že máme alespoň poměrně dost opravdu „slušných“ výzkumných týmů, které mohou spolupracovat a komunikovat jako rovný s rovným s velmi solidními partnery ze „Západu“. Snad z nich za nějakých 10-20 let povstane i několik těch opravdových světových špiček „nobelovské třídy“. A ještě něco – ten nedostatek financí v minulosti samozřejmě nejméně postihl finančně méně náročné teoretické obory, takže není divu, že patří u nás dlouhodobě ke špičce.
Mimochodem, kolega Michl obdivuje údajnou odvahu Rudolfa Zahradníka, který prý jako tehdejší předseda AV před dvaceti lety zrušil třetinu ústavů AV. Skutečnost je taková, že R. Zahradník byl do funkce zvolen na zakládajícím zasedání Akademického sněmu v únoru 1993; tedy na stejném zasedání, které rozhodlo o zrušení 21 ústavů a sloučení několika dalších. Tato akce byla připravena předchozím vedením ČSAV (jehož členem nebyl R. Zahradník) a byla vyvolána náhlým drastickým snížením rozpočtu AV.  Nikdo z vedení AV, včetně R. Zahradníka, to nedělal nijak rád – naopak se o této záležitosti mluvilo ještě dlouho většinou jako o jakési tragédii a velké ztrátě pro naši vědu (jen někteří z nás to hodnotili jako bolestný, ale správný a potřebný krok).
R.Zbořil nechápe, proč AV neuznává „kafemlejnek“. Chtěl bych mu připomenout, jak zdrcujícího odsudku se dostalo tomuto systému hodnocení od renomované firmy Technopolis, která před třemi lety provedla hodnocení českého systému výzkumu. Jako de facto jeden z „otců“  kafemlejnku jsem ostatně na toto téma nedávno něco napsal; připomenu jen, že tento systém může být takříkajíc dobrým sluhou (používá-li se jako semikvantitativní podklad umožňující odhalit opravdu významné rozdíly), ale zlým pánem (pokud se bez dalšího používá na mechanické převádění bodů na peníze). Pokud je s ním někdo v rámci své instituce (univerzity, fakulty) spokojen, nic proti tomu! Ale rozhodně se mi nelíbí, že jej RVVI, resp. vláda používá k rozdělování peněz na výzkum mezi rezorty.
Z diskuse tří es by se mohlo zdát, že v naší vědě je všechno od základu špatně, že ti nejlepší nejsou dostatečně financováni, zatímco peníze se promrhávají hlavně podporou neschopných. V jejich diskusi se objevuje dokonce názor, že bude třeba čekat (možná i velmi dlouho) na jakéhosi „osvíceného panovníka“, který to tady dá do pořádku, zavede spravedlivý systém odměňující schopné a eliminující neschopné. Nesouhlasím! (Skoro) všechno je v našich rukou! Stačí jen málo – např. na AV by úplně stačilo, kdyby se vedení této instituce začalo konečně pořádně angažovat v tom, aby se vadné věci na ústavech napravovaly. Mělo by „honit“ ředitele ústavů, aby provedli změny, kterých je potřeba. Myslím, že na některých ústavech je to už docela dobré a mohou sloužit za vzor. A chtěl bych připomenout, že většina skutečně vynikajících českých vědců má pro svoji práci již dlouho podmínky velmi dobré – myslím, že třeba kolega Hobza je skvělým příkladem takového tvrzení.
Není pravdivá ani paušalizace, že u nás mladí badatelé nemají šanci se osamostatnit. Například na našem ústavu ze současných 23 výzkumných skupin 11 vzniklo za posledních šest let (většinou s mladými vedoucími, kteří všichni mají vlastní granty). A také absolutně nesouhlasím, že u nás nejsou skoro žádní vynikající mladí vědci, že rezignovali a propadli apatii kvůli hrozným podmínkám, ve kterých tady musí žít. Promiňte, ale to je podle mého názoru úplný nesmysl!
Poprvé se podařilo, aby bakterie pracovaly s dědičnou informací, kterou jim vědci rozšířili o dvě zcela nová, syntetická písmena genetického kódu.
Příroda dala pozemským organismům do vínku dědičnou informaci ve formě dvojité šroubovice DNA „zapsané“ pouhou čtveřicí písmen genetického kódu. Dědičná informace bakterie, borovice i člověka je proto tvořena stejnými molekulami, tzv. bázemi – adeninem (A), guaninem (G), cytosinem (C) a thyminem (T). Biochemici ale našli celou řadu molekul, které se zdály být tomuto základnímu „kvartetu života“ přinejmenším vyrovnaným konkurentem. Takto vytvořené umělé báze při biochemických reakcích „ve zkumavce“ přitom nenarušovaly strukturu dvojité šroubovice, nebránily množení molekul DNA a dokonce se podle jejich předlohy vytvářely molekuly kyseliny ribonukleové, což je první krok pro zdárnou funkci genů. Dlouho ale nebylo jasné, jestli by tato „nová písmena“ skutečně dokázala rozšířit „abecedu života“ v živé buňce.
Tým vedený Floydem Rosembergem ze Scripps Research Institute v kalifornském La Jolla se snažil přesvědčit bakterie k rozšíření „abecedy života“ plných patnáct let. Enormní úsilí nakonec vědci korunovali úspěchem, o němž informují ve studii publikované v předním vědeckém časopise Nature.
Vědci nejprve naučili bakterie Escherichia coli přijímat umělé molekuly „nových písmen“ z živného kultivačního roztoku. Následně sestavili malý „kroužek“ z DNA, do kterého zařadili i dvě zcela nová písmena genetického kódu. Tento tzv. plazmid pak vpravili do bakterie a napjatě sledovali, jak si s ním buňka poradí. Plazmid se v bakterii nejen udržel, ale po celý týden se tam také množil. Od mateřské bakterie jej dědily i nově vznikající dceřiné buňky. Když přísun syntetických bází z živného roztoku do buňky ustal, nahradily bakterie „umělá písmena“ tradičními bázemi A, G, C, T. Zatím si bakterie neumějí vyrobit „umělá písmena“ svépomocí a jsou odkázány na jejich import. To však nepředstavuje nepřekonatelný problém.
Cílem podobných experimentů je získat organismy, jejichž dědičná informace by dovolovala zařazovat do řetězce bílkovinných molekul podstatně širší sortiment aminokyselin, než jaký využívají současné formy pozemského života. Organismy dovedou syntetizovat bílkoviny s využitím pouhých 22 aminokyselin. Přitom příroda jich nabízí více než 500. Bílkoviny s těmito netradičními aminokyselinami, by mohly najít uplatnění jako léky, katalyzátory náročných chemických reakcí, detoxikační prostředky pro likvidaci ekologických havárií nebo i jako konstrukční materiály nevšedních vlastností. Romesberg například uvažuje o tvorbě zcela nových léků proti nádorovým onemocněním, které by měly v bílkovinné molekule zařazeny některé toxické aminokyseliny.
Objev týmu Floyda Romesberga otevřel podle mnohých odborníků možnosti pro laboratorní vytvoření buněk, které budou mít dědičnou informaci složenou výhradně z umělých „písmen“ genetického kódu.
„Podle mého názoru tomu nic nebrání,“ řekl redaktorům Nature v rozhovoru Steven Benner z Foundation for Applied Molecular Evolution. „Pokud se vrátíme zpět a předěláme poslední čtyři miliardy let evoluce, pak získáme úplně nový systém dědičnosti.“
Sám Romesberg je ale k takovým možnostem spíše skeptický.
„Nic takového se nestane, protože v buňce se nachází příliš mnoho věcí, které rozeznávají DNA. Ta je nedílnou součástí mnoha životních pochodů v buňce,“ zdůrazňuje Romesberg v komentáři pro Nature nezastupitelnou roli „tradiční“ DNA.
Každou sekundu vdechneme ohromné množství částic, které předtím proletěly kdo ví čím… Některé byly účastny výbušných reakcí v motorech aut či letadel, jiné vítr prohnal poblíž nevábných odpadků ležících na zemi. Když ohně při pálení čarodějnic vychrlí do ovzduší mnohonásobně více ultrajemných částic, než je běžné, co vlastně tyto částice vyprávějí o svém původu?
Předchozí anylýza (viz související článek)  ukazovala zejména počet částic v ovzduší na měřících místech a jejich rozptyl v atmosféře. Další analýza – s pomocí aerosolového hmotnostního spektrometru (AMS) – dává odpověď na otázku: co vlastně dýcháme?
Ukázka z chystané knihy Václava Cílka Kameny a hvězdy. Pojednání o menhirech vydá ve druhé polovině tohoto roku, pravděpodobně v září, nakladatelství Dokořán.
Vybrali jsme dvě krátké kapitoly o nejistotách, které menhiry provázejí, a o tom, že kult kamenů vlastně nikdy neskončil.
Kolem českých menhirů je i po sto letech nepravidelných a spíš náhodných výzkumů nejisté skoro všechno. Především nevíme, jak jsou staré. Archeologické nálezy schází, nebo k nim došlo dávno, nebyly dokumentovány nebo jsou ztraceny. Novější archeologická pozorování skoro vždy učinili všímaví amatéři. Pokud vůbec byl v okolí vztyčených kamenů nalezen nějaký keramický materiál, bývá ubohý a buď neurčitelný, nebo se dá datovat jenom rámcově např. jako „mladší pravěk“. Čekali bychom, že pod menhiry najdeme nějakou noblesní, kultovní keramiku, ale ono nic. Jako by pomíjivé obětiny chleba či kaše přinášeli vesničané a ne velmoži.
V současné době je za „skutečné“ menhiry považováno nějakých třicet kamenů uváděných v soupisu R. Šariče a P. Štěpánka (oba jsou stejně jako já geologové a ne archeologové), anebo možná jen několik výrazných kamenů popsaných Karlem Sklenářem. Osobně si myslím, že v Šaričově a Štěpánkově seznamu, který vychází hlavně z pečlivého výzkumu K. Špůrka, nejsou všechny kameny pravěkého původu, ale mohou zde být uvedeny i staré, středověké či novější hraniční kameny nebo milníky. A naopak nové amatérské výzkumy na Petrovicku, ale zejména v pozoruhodném kraji Strakonicka na pomezí zemědělské nížiny a hornatého šumavského hvozdu ukazují, že menhirových center u nás mohlo být víc. Do Strakonicka kladu velké naděje, a to jednak kvůli síti velkých hradišť, jednak kvůli tomu, že v této vzdálené, pozdě kolonizované a opuštěné krajině se mohly zachovat kameny, které by v hustě osídlených středních Čechách byly dávno zničeny. Navíc z čistě pocitového hlediska právě tato pošumavská krajina působí nějakým starým, „keltským“ dojmem. Cítím z ní velké tajemství.
Když zvážím počet kamenů, které bez ohledu na archeologický důkaz vypadají jako menhiry, dojdu k počtu možná až 60 kamenů, ale protože jich mnoho neznám, tak jich může být přes stovku a další budou objeveny. Odhadl bych proto, že na našem území může být tak 100-200 pravěkých vztyčených kamenů. Archeologické doklady se však najdou jen pod několika z nich a o zbytku se další roky budeme dohadovat. Jenže to je typická situace i pro západoevropské menhiry! O mnoha z nich věříme, že jsou menhiry jenom proto, že stojí v menhirovém kraji a nedaleko se nalézá dlouhý hrob s datovatelnou keramikou. Zde musíme přijmout, že nejistota původu, účelu a stáří je charakteristickým obecným rysem menhirů a kamenných řad a trvá celá desetiletí, ne-li víc jak sto let, než se trochu rozptýlí.
Rovněž nebyl předložen žádný skutečně průkazný důkaz stáří kounovských řad, a to ani nemluvím o kamenném uskupení pod Špičákem. Jak se vůbec opovažuji o takto neurčitém a vědecky obtížně uchopitelném tématu hovořit? Především ze vztyčených kamenů cítíme něco vzácného a neopakovatelného, oč bychom neměli přijít. Promlouvá tady nějaká stará krása, která je jiného druhu než třeba u nádob a kamenných nástrojů, protože je spjatá s krajinou, s mízou nedaleko rostoucího stromu či pramenem vod.
Ve starých předmětech je něco statického, ale v menhirech něco dynamického a současného. Možná to je tím, že je ovívá stále nový vítr a že jednou za čas zapadají sněhem, anebo tím, jak se lesknou pod ledovým povlakem či jak vycházející měsíc a zapadající slunce vykreslují struktury na jejich povrchu. Staré předměty jsou naším zájmem oživovány, ale menhiry žijí, protože se kolem nich nezastavují roční období ani fáze měsíce a slunovraty je posilují či oslabují.
O těchto věcech je třeba psát, jinak nabudeme dojmu, že skutečné menhiry u nás neexistují, takže kameny a jejich okolí není třeba chránit. Právě naopak, přesyceni postmodernou plnou náhražek skutečných věcí budeme vděčni za každý kousek pravěku, strom, pramen a vítr (jednou bych měl napsat knihu o větru, protože jsme ho přestali vnímat). Archeologové o našich menhirech píší neradi, protože upadají v podezření, že nejsou dostatečně vědečtí. Ubližuje to jejich pověsti i kariéře.
Ale kameny se samy přihlašují a mluví ústy amatérů, podivínů a pomatenců. To prohlubuje vzájemnou nedůvěru mezi akademiky a amatéry. V Británii, kde je tolik lidí okouzleno kameny, Kelty, králem Artušem a pohanským pravěkem, to trvalo celá desetiletí, než se narovnaly vztahy mezi vědci a amatérskými „podivíny“, ale u nás podobný dialog snad ani nezačal. Před časem mi říkal kamarád Vladimír Daněček, člověk s rozsáhlými archeologickými znalostmi: „Václave, měl bys napsat něco o menhirech. Myslím, že se na to čeká. Situace dozrává. Stále víc archeologů věří, že vztyčené kameny u nás existují, ale s nějakým vyjádřením váhají, aby nebyli označeni za romantiky“.
Čeněk Zíbrt v „Seznamu pověr a zvyklostí pohanských“ vypočítává kázání a zákazy, ve kterých církev horlí proti uctívání výšin a kamenů. První zmínky jsou zaznamenány již v bibli, ale od 6. až do 12. století se setkáváme s opakovanými výzvami, aby pohanské kameny byly rozmetány a jejich ctitelům byl zakázán vstup do kostela, a tedy odepřeny svátosti. Uctívání kamenů ve středověku podle starých pramenů znamenalo, že pod kameny byla rozsvěcována světla a lidé k nim přinášeli chléb a další obětiny. Poslední církevní zákaz uctívání kamenů pochází z Irska až z poloviny 17. století.
R. Zemek u několika kamenů našel střepy z 10.–12. století, které – myslím – uctívání kamenů potvrzují. Jenže tam příběh nekončí. Další skupina keramických zlomků pochází z vrcholného středověku. Zde se nejspíš jedná o nějaké lidové či magické praktiky v době evropské náboženské krize. Když mohl lid husitský chodit místo do kostela na „hory“, tak jedinci mohli chválit boha u stromů či kamenů.
Další skupina střepů nalézaných v okolí kamenů jsou novověké zlomky někdy se žlutou či zelenou glazurou. Zde se již asi nejedná o kult kamenů, ale o doklady práce v lese. Keramiku z 16.-18. století jsem v lesích středních a severních Čech nebo až na Sedle u Kašperských Hor nalezl víckrát, ale nejspíš se jedná o důsledek intenzivního využívání lesa, pálení dřevěného uhlí, získávání kolomazi či potaše na výrobu skla. Kolem kamenů se však objevuje i sklo, porcelán a keramika z 19. století, což někdy působí dojmem romantického pikniku v přírodě u magického kamene. Scény z tohoto života si umíme výstižně představit, protože je popsali velcí němečtí romantici, jako byl Josef Eichendorff či E. T. A. Hoffmann a nakreslil C. D. Friedrich.
Za počátek novodobého vztyčování menhirů u nás považuji rok 1884, kdy byl na Kraví hoře u Písku nedaleko hájenky U živce lesníky vztyčen žulový balvan a později k němu byly přidávány další kameny na paměť každoročních srazů. Od přelomu 19. a 20. století se přírodní kameny v podobě památníků na ledovou dobu (Opava a okolí) či podstavců pod pomníky (Praha-Zbraslav) objevují poměrně často. Ke kamenům jako je nádherný, přirozený balvan Klepec nedaleko Tismic u Českého Brodu se od poloviny 19. století opět v rámci národních setkání začíná putovat, jako by se megalitická tradice opět po tisíciletích odněkud vynořila. U vztyčování kamenů se stále častěji objevují politici. Např. bývalý pražský primátor Pavel Bém se účastnil uložení kamene za vyšehradskou rotundou sv. Martina v roce 2003.
Nová éra stavění menhirů začala počátkem 90. let a od té doby bylo vztyčeno nejméně 200 či spíš 500 kamenů. Je to nehomogenní skupina kamenů stavěných na odiv i jako soukromý obřad. Většina z nich je zbytečných a nerespektuje megalitické feng-šuej, jiné jsou i přes své mládí krásné a obohacují nás. Rovněž banky, hotely, bohaté instituce i soukromníci, kteří chtějí působit solidně a ekologicky a navíc ušetřit náklady na údržbu zeleně, si oblíbili na svých zahradách či ve foyeru kamenná uskupení. Tišší poutníci po megalitech se na tyto výtvory dívají v lepším případě jako na velké nedorozumění, v horším jako na zneužití tradice. Je to něco jako vystavit si ve vchodu vycpaného rysa.
Kult kamenů začal v tureckém mezolitu na samém konci ledové doby a od té doby nikdy neskončil, jen někdy podřimuje.
Pozn. red. O „lovcích“ menhirů, kounovských řadách a kamenech na Špičáku psal Václav Cílek ve Vesmíru 2014/2: Lovci menhirů.
Rozhovor s biochemikem Janem Konvalinkou z Ústavu organické chemie a biochemie o umělých virech a potenciálním nebezpečí, které představují.
Vědci již umí sestrojit syntetické viry. Pak stačí zlý úmysl a možnost šíření… I s tímto rizikem musíme počítat. To jste řekl v roce 2006. Jak se dá tomuto riziku čelit v roce 2014? — Myslím, že tomuto nebezpečí v podstatě čelit nelze – molekulárně biologické techniky se stále zjednodušují. V roce 2002 připravil Eckard Wimmer v New Yorku celý poliovirus (virus způsobující dětskou obrnu) s několika studenty během několika měsíců. Dneska by to trvalo podstatně kratší dobu. Musíme doufat, že hrozba zneužití  patogenních virů bude mít stejný osud jako hrozba zneužití jaderných zbraní: visí nad námi už skoro sedmdesát let, a zatím ke katastrofě nedošlo.
Pokud se týká zlovolného šíření – je potřebné k tomu vyrábět syntetické viry? Nestačí případným teroristům ty přirozené? A pokud by je chtěli – jak už se několikrát v minulosti stalo – použít , které ze smrtících virů by podle vás byly  nejspíš „na ráně“? — Ano, nejspíš by stačily ty přirozené. Viry jsou naštěstí velmi nedokonalé biologické zbraně – lze je jen špatně cílit na nepřátelskou populaci a chránit přitom tu svou. Lze si je mnohem snadněji představit jako necílené prostředky terorismu, jejichž účelem je prostě jen šířit paniku. Nechci dávat nějaké návody, ale obavy ze zneužití viru pravých neštovic nejsou zcela neopodstatněné.
Když vědci izolovali v roce 2005 z těla eskymačky zlomky dědičné informace chřipkového viru, který na konci první světové války zabil 40 milionů lidí, a na jejich základě vytvořili syntetický virus, proti pokusům s oživeným virem se zvedly protesty. Podobně  v roce 2012 v souvislosti s výzkumem ptačí chřipky doporučil americký Národní vědecký poradní výbor pro biologickou bezpečnost pozdržet publikaci výsledků a poté zveřejnit jen jejich část; aby se nedostaly do nepravých rukou kritické informace, které by mohly vést k výrobě biologické zbraně. Mají vědci vůbec právo podnikat tak riskantní výzkum? — Jsem hluboce přesvědčen, že poznání je dobré a že (řečeno s klasikem) v práci a vědění je naše spasení. Zneužít se dá všechno, nože lze použít ke krájení chleba zrovna tak jako k zabití souseda. I v případě, který uvádíte, jsme se z těch (připouštím, velmi kontroverzních) studií dozvěděli, jaké konkrétní mutace můžou způsobit, že se ptačí chřipka, smrtelná dosud je pro ptáky, začne šířit kapénkovou infekcí mezi lidmi. Teď už ty mutace známe, a můžeme je tedy u příští formy ptačí chřipky hledat, abychom se mohli včas připravit na potenciální epidemii. Studie, o kterých mluvíte, byly nakonec v odborné literatuře publikovány sice se zpožděním, ale v podstatě celé.
Hovoříme-li o riziku vyplývajícím z výsledků syntetické biologie – strašil by vás spíš „bioteror“, nebo „bioerror“, neúmyslná chyba? — Ne, nebojím se, že by nějakou chybou při klonování v laboratoři vznikl nějaký Frankenstein, který by začal vyvražďovat lidstvo. Bioteror je mnohem reálnější nebezpečí, ale znovu, jiné formy terorismu jsou mnohem jednodušší a mají potenciálně obrovský dopad. Žijeme v nebezpečném světě.
Jaké etické otázky by si měl pokládat (nejen) syntetický biolog? Jsou studenti biologie (biochemie) vedeni k tomu, aby o etice a rizicích svého počínání přemýšleli? Nebo je u nás, podobně jako u budoucích lékařů, tato problematika poněkud opomíjena? — Ano, mělo by se o tom diskutovat a ano, já to dělám. Etické problémy moderní molekulární biologie  jsou neodmyslitelnou součástí naší práce, v mých přednáškách na Přírodovědecké fakultě Univerzity Karlovy se jimi snažím intenzivně zabývat. Spousta z těch otázek je otevřených a při jejich řešení nutně potřebujeme spolupráci s etiky, filozofy i teology.  Osobně jsem přesvědčen, že vědění je dobré a vědět bychom se měli pokoušet všechno, co můžeme – jestli máme také dělat všechno, co můžeme, je jiná otázka.
Pozn. red. Více o „bioteroru“, „bioerroru“ a etických otázkách spojených se syntetickou biologií v článku Marka Váchy: Synt-etika: Smíme vše, co umíme?
Oponenti syntetické biologie požadují striktní zákaz uplatnění metod syntetické biologie na lidský genom a na genom bakterií, které žijí v lidském organismu nebo na jeho povrchu. Souhlasíte s tím? — Považuji za nepřijatelné provádět jakékoli manipulace s lidským genomem takovým způsobem, aby se přenášely na další generace, tj. manipulace ovlivňující pohlavní buňky. Manipulace somatických buněk se provádějí už více než dvě desetiletí a zachraňují lidské životy – ale i zde je třeba být velmi opatrný a každý případ posuzovat velmi pečlivě zvlášť, což se ostatně děje. Co se manipulací bakterií žijících v symbióze s lidským organismem týče, je jistě třeba značné opatrnosti, ale věda se vyvíjí a řada obav se postupně ukazuje jako neopodstatněná – vzpomeňme na známou konferenci v Asilomaru s jejím totálním zákazem klonování v bakteriích, které se ukázalo jako zbytečné. V E. coli, bakterii, která kolonizuje lidské střevo, mimochodem provádíme genetické manipulace taky už několik desetiletí – a nejen z pyšné a hříšné  zvědavosti. Těmito manipulacemi se dnes vyrábí inzulin a desítky dalších léků  zachraňujících a zlepšujících život milionům lidí. „Syntetická biologie“ v tomto smyslu podle mne zase tak dramatickou změnu nepřináší (ale můžu se plést).
Pozn. red. Viz také rozhovor s Václavem Pačesem: Od inzulinu k biopalivům
Každý rok na území celé republiky vzplanou tisíce ohňů. Na přelomu dubna a května pálíme čarodějnice podle obyčeje, jehož význam už dnes málokomu něco říká. Zakládáme velké ohně, ve kterých ještě před pár lety hořívaly staré pneumatiky a proti jejichž hustém dýmu byla noční obloha světelným oceánem. Ten dým stoupá i dnes a nemizí v bezbřehosti vzdušných mas.
V noci z 31. dubna na 1. května se citlivé přístroje Ústavu chemických procesů Akademie věd “zapotí”. Běžné koncentrace aerosolových částic, objevující se s železnou pravidelností v ranní a odpolední špičce osobní automobilové dopravy, vezmou za své. Dým z magických hranic té noci s sebou nese částice, jež zaplní prostor a několikanásobně překročí běžně nastavené limity zobrazovacích nástrojů. Stejné to bylo před šesti lety…
První mírný nárůst koncentrací vzhledem k hodnotám pozadí byl zaznamenán mezi 8. a 10. hodinou ranní 30. dubna 2008 v dopravní špičce. Kolem 19. hodiny večer koncentrace při pálení čarodějnic prudce narostly a přesáhly hodnotu 25 000 částic/cm³ pro velikosti 40 až 200 nanometrů. Vysoké koncentrace se v přízemní vrstvě atmosféry udržely bez velkých změn až do zhruba 3. hodiny ranní 1. května 2008. Detailním vyhodnocením bychom zjistili, že maximální koncentrace 70 000 částic/cm³ bylo dosaženo kolem 22. hodiny, potom již začalo množství nečistot pozvolna klesat do 3. hodiny ranní, kdy koncentrace prudce klesly vlivem změny atmosférického proudění. Další nárůst byl spojen až s ranní dopravní špičkou kolem 7. hodiny.
Stejný jev zaznamenala čidla i o dva roky později, mezi 30. dubnem a 1. květnem 2010. Záznam začíná až kolem 14. hodiny, kdy obsluha aerosolový spektrometr typu SMPS po odstávce znovu spustila, proto na obrázku není vidět záznam ranní špičky.
Nárůst koncentrací začíná poněkud nesměle tentokrát již před 18. hodinou, o něco dříve než o dva roky dříve, ale koncentrace vyrostly výrazně až kolem 19. hodiny. Pálení čarodějnic se ještě zintenzivnilo po 21. hodině. Jde tentokrát o nečistoty z velmi blízkého zdroje, protože přístroje zachytily vysoké koncentrace částic již u velikostí kolem 15 nanometrů (4 333x menší než průměr lidského vlasu).
Pokud by 15 nanometrů vypadalo jako tečka nad “i”, pak by byl lidský vlas široký jako 288 teček na této stránce, položených vedle sebe; tedy asi jako délka první řádky tohoto odstavce i s odsazením.
Maximální hodnota koncentrace asi 50 000 částic/cm³ byla zaznamenána ve 21:30, tedy v podobném čase jako o dva roky dříve. Koncentrace se měnily mnohem dynamičtěji než v roce 2008. Příčinou byla vysoká vlhkost vzduchu r. 2010 s řadou slabých přeháněk, které přízemní vrstvu atmosféry vždy vyčistily (na obrázku jde o tmavší svislé proužky). Vytrvalejší srážky po 23. hodině způsobily rychlý pokles koncentrací téměř k hodnotám pozadí. Po jedné hodině ranní 1. května 2010 srážky zřejmě ustaly a došlo k mírnému nárůstu koncentrace nečistot díky čerstvým částicím z dohořívajících ohňů. Ty z lokální atmosféry vymizely kolem 10. hodiny ranní. Ranní dopravní špička tentokrát chybí, protože 1. května 2010 byla sobota.
Na obrázku z roku 2014, je dobře vidět strmý nárůst koncentrací od zhruba 19. hod (až k 50 000 částic/ cm³ v rozsahu velikostí mezi 50-200 nm). Krátce po 20. hodině krátkodobě poklesla koncentrace, způsobená pravděpodobně změnou směru větru – na stanici přišla vzduchová hmota neovlivněná zvýšenými koncentracemi částic z pálení ohňů. Po 21. hodině ovšem koncentrace opět vzrostly až k maximální hodnotě 70 000 částic/cm³), a zvýšené koncentrace zůstaly v ovzduší až do zhruba 5. hodiny ranní 1. května, kdy počet částic rychle klesl až na hodnoty pozadí, tj. asi 10 000 částic/cm³.
Z porovnání měření pomocí spektrometrů SMPS v Praze a v Košeticích si lze všimnout hned několika zajímavých skutečností. Jednak je to pozdější nástup zvýšených koncentrací (zatímco v Praze už se slavilo od 19 hodin, v Košeticích byly zvýšené koncentrace naměřeny až od 21. hodiny), jednak je to jejich delší trvání (pozaďových hodnot bylo v Praze dosaženo už v 7 ráno, v Košeticích byl nárůst koncentrací znatelný téměř až do poledne). Zároveň ale koncentrace naměřené v Košeticích (maximum na grafu označuje 25 000 částic/cm³) nedosahovaly tak vysokých hodnot jako v Praze. Z toho lze usuzovat, že ohně v Praze buď hořely v menší vzdálenosti od stanice než v ty Košeticích, nebo byly intenzivnější. Nicméně z podobnosti výsledků získaných na těchto dvou poměrně vzdálených stanicích(90 km) lze předpokládat, že podobná situce byla i na dalších místech v ČR.
Ve všech třech případech nárůst koncentrací spojený s pálením ohňů začal v podobnou dobu, zhruba kolem 19. hodiny. Celkové koncentrace byly také srovnatelné (je třeba vzít v úvahu odlišnou koncentrační škálu použitou v roce 2014). V letech 2008 a 2014 trvaly zvýšené koncentrace bez prudších změn až do ranních hodin. V obou těchto letech se také v průběhu sledovaného jevu ultrajemné částice poletujících sazí pomalu zvětšovaly. Narůstala na nich totiž vrstvička zkondenzovaných plynů, které se při nedokonalém spalování uvolnily do ovzduší, kde se ochladily. V roce 2010 jev přerušily lokální přeháňky, které dočasně snižovaly místní koncentrace. Vzhledem k tomu, že tyto srážky zároveň vymývaly z atmosféry potenciální kondenzující složky, nebyl pozorován žádný významný nárůst střední velikosti částic, jednalo se tedy zejména o primární emise. V roce 2014 jev trval nejdéle, až do pozdních ranních hodin, ohně zřejmě dohořívaly postupně a mezní vrstva byla stabilní.
Vidíme to každý den. Pokroky vědy a techniky, umělé hmoty, umělá sladidla, umělá inteligence, umělá DNA… A k čemu je to vlastně dobré, nemůžeme mít radši všechno přírodní?
I ty úplně přírodní věci mohou dělat zásadní pokroky, například Ebola.
Lidé mají dneska tak nějak nedůvěru ke všemu, co není přírodní nebo přirozené. Přirozeně. Ale úplně nejvíc se dívají skrz prsty na syntetickou biologii. Prosím vás, k čemu může být dobrý takový nějaký neuměle umělý život?
„Umělý život“ je skvěle šokující formulace na titulek článku. Podobně jako „dítě, co má tři biologické rodiče“ (a zatím to byly spíš jen mitochondrie, co říkají někomu jinému ‚mami‘). Ale jak to vlastně vnímá laický čtenář? Denně ho zaplavují zprávy o škodlivosti umělých ponožek nebo umělého oslabení koruny. Sama slova „umělý“ nebo „syntetický“ zní moderně, ale zároveň silně podezřele. Dost na tom, že jsou tady ty GMO, ještě nějaké uměliny.
On ale ve skutečnosti žádný život není umělý, je živý. Pro spoustu lidí s jen velmi okrajovou představou o buněčné biologii tak dobře míněné populárně vědecké články vytvářejí jakousi zkratku k nepochopení celé té komplexní problematiky. Vyvolávají spoustu otázek. Chtějí si vědci hrát na Boha? A potřebujeme něco takového vůbec? (Nebylo prokázáno, že si vědci rádi hrají na Boha, ale bylo opakovaně prokázáno, že si rádi hrají. Z mojí osobní zkušenosti je to potřeba.)
Z hlediska syntetické definice je onen „vznik života z neživé hmoty“ tak trochu problematický. Život je vlastně specifickou souhrou interakcí mezi těmi všemi… neživými součástkami. Není zas takový rozdíl, jestli si s nimi hraje člověk nepřímo, pomocí šlechtění, cíleněji pomocí konkrétních modifikací, anebo jestli je poskládá po jednom podle seškrtaného náčrtu kvasinkového chromozómu. A popravdě, chtěla bych vidět v okolí tzv. civilizovaného světa něco, co je ve skutečnosti ještě stoprocentně „přírodní“.
Takže mám tedy tu úvodní otázku, k čemu je vlastně dobré dělat takový umělý předěl mezi ovlivněními klasickými a těmi více extrémními? Jistě, mají svá rizika, a jak stoupají možnosti modifikace, stoupají i ta rizika. Ale možná i naopak, extrémním šlechtěním psího prapředka se třeba výrazně snížilo riziko, že vám prokousne hrdlo bišonek. Možná by vedlejším cílem syntetické biologie mohlo být i skládání jakéhosi laického přehledu o ní od začátku, po jednom kuse, a nahrazení té současné představy něčím stručnějším, racionálnějším, flexibilnějším… s těmi kvasinkovými chromozómy to zatím jde docela dobře.
Jinak navzdory všem potenciálním úžasným možnostem v mnoha oborech lidské činnosti, které syntetická biologie nabízí, veřejnost pak sáhne raději než po nějakých „syntetických“ genech po těch normálních, přírodních, co jsou bez éček.
Disclaimer: Tento text vznikl zcela synteticky z jednotlivých písmen, účelově a způsobem, jakým by k němu přirozeným způsobem nedošlo.
Americký fyzik Richard Feynman kdysi prohlásil: „Co sám nedovedu postavit, tomu nemohu porozumět.“ Od fyzika, který svou vědeckou kariéru zahájil už v dětství opravováním rádií, takový výrok nepřekvapí. Ale v posledních letech ho berou za svůj i biologové.
Ztotožnili se s ním tak silně, že když v roce 2010 tým Craiga Ventera představil první mikroorganismus se syntetickým genomem a potřeboval přinést důkaz, že genom skutečně vznikl v laboratoři, a nikoli interními procesy v bakteriální buňce, použil ho jako genetický „vodoznak“. Spolu s dalšími dvěma citáty ho zašifroval do sekvence DNA, kterou do genomu ukryl. Stejně jako byl Richard Feynman mediální hvězdou druhé poloviny 20. století mezi fyziky, je Craig Venter na veřejnosti nejviditelnějším představitelem dynamicky se rozvíjejícího oboru století jednadvacátého: syntetické biologie.
S tím, jak rostou naše schopnosti genetickou informaci nejen číst, ale také do ní aktivně zasahovat, a dokonce ji uměle vytvářet, přibývá pokusů konstruovat biologické struktury, které nejsou pouhou kopií těch přírodních a jsou šity na míru našim potřebám. Ať už jde o nové metabolické cesty „transplantované“ do bakterií a kvasinek, nebo (do budoucna) o tvorbu organismů natolik odlišných od svých biologických vzorů, že by bylo na místě skutečně mluvit o organismech syntetických, byť se zatím učíme sestavovat „pouze“ genomy, nikoli celé buňky. Ty si musíme půjčovat od přírody. Buňka zbavená vlastní DNA je jako robot s odinstalovaným obslužným programem, připravený převzít instrukce svých nových pánů.
Sám Venter mluví o digitalizaci biologie, známý zoolog a evoluční biolog Richard Dawkins se obdobně nechal slyšet, že genetika se stala jedním z odvětví informačních technologií. A jak v jednom z našich textů píše Karel Drbal: „S přelomem tisíciletí se započala perioda syntetická, kdy můžeme konečně začít v biologii fungovat jako člověk moudrý a tvořit na základě znalostí a pochopení kompletních genomů.“
Syntetická biologie slibuje zásobit nás neomezeným množstvím biopaliv, zlikvidovat chemické znečištění životního prostředí, zvýšit zemědělské výnosy a zlepšit nutriční hodnotu potravin, dodat účinnější vakcíny, diagnostické i terapeutické pomůcky… Ale zároveň si lze představit i její zneužití bioteroristy nebo ekologické škody vzniklé nedomyšlenou aplikací jejích produktů ve volné přírodě.
Přehled možností syntetické biologie, její vymezení vůči „tradičním“ genetickým modifikacím a výhled do budoucna nabízí ve svém rozsáhlém příspěvku Karel Drbal:
O cestě syntetické biologie od prvních nesmělých krůčků genetického inženýrství k její dnešní roli při hledání cest z energetické krize vypráví v rozhovoru Evy Bobůrkové Václav Pačes:
O syntetických virech, které už dnes není problém vyrobit, mluví biochemik Jan Konvalinka:
Potenciální hrozby a etické otázky spojené s bouřlivým vývojem biotechnologií rozebírá Marek Vácha:
Opatrnost při zacházení s novými nástroji je jedna věc, iracionální obavy ze všeho umělého je věc druhá. Problematickému dělení na syntetické a přírodní se věnuje glosa Jany Kučerové:
O psychologických aspektech spojených s přijímáním a odmítáním syntetické biologie píše podrobněji Ivana Vajnerová:
Snaha využít DNA jako nanosoučástku nebo úložiště digitálních dat je téma pro Stanislava Mihulku:
Téma uzavírá sci-fi povídka Jaroslava Petra, kterého jinak známe spíše jako reprodukčního biologa a skvělého popularizátora vědy, především témat souvisejících s biotechnologiemi:
Další materiály připravujeme a v nejbližší době o ně téma rozšíříme. Ukážeme vám například, jak s možnostmi syntetické biologie pracují umělci, čím se zabývá společný tým kybernetiků a biologů v Plzni nebo co může syntetická biologie říci ke vzniku života. Tedy života verze 1.0, života „přirozeného“ – jakkoli naši autoři rozdíly mezi přirozeným a umělým poněkud relativizují. A ve Vesmíru, který vychází 7. května, najdete další dva s tématem související texty. Jan Toman zpracovává téma simulace biologické evoluce v počítači. Jeho článek Virtuální evoluce  je na internetových stránkách časopisu volně k dispozici. A Štefan Vilček rozebírá nedávný úspěch – syntézu kvasinkového chromozomu (text on-line přístupný předplatitelům).
Příjemné čtení přeje redakce časopisu Vesmír a vesmir.cz!
V den, kdy se tento text objeví na síti, již bude zastaralý. Objevy na poli molekulární biologie jsou totiž natolik rychlé, že než čtenář dočte první stránku, bude někde na Zemi sekvenován další organismus či dojde k dalšímu přelomovému objevu. Lynn Margulisová (†2011), autorka endosymbiotické teorie, zdůrazňovala na přednáškách svým studentům, že vědu děláme teď, a že čas je důležitým hráčem. Jak je to staré osm let, už je to sociologie.
Dějiny molekulární biologie nám přinášejí velmi důležitý vzkaz: můžeme sledovat geometrickou posloupnost nových objevů, a co bude za deset let, je mimo naši fantazii. Říká se, že jen dvě oblasti lidského bádání jsou rychlejší než fantazie autorů sci-fi: počítačové technologie a molekulární biologie. V roce 1953, kdy byla objevena dvoušroubovicová struktura DNA, bylo zcela mimo představivost, že o padesát let později bude přečten genom člověka a že dalších deset let nato budou vědci jako o cíli dosažitelném v blízké době mluvit o nasekvenování všech druhů žijících organismů a všech lidí na Zemi. O úsilí přečíst i všechny vyhynulé organismy, jejichž DNA se dochovala, ani nemluvě.
V roce 1928 přinesl Frederick Griffith první důkaz existence tehdy tajemného faktoru, který umožňuje přenos vlastností z jednoho bakteriálního kmene na druhý. Že jde o DNA, tehdy ještě nikdo netušil. Až roku 1944 Oswald Avery, Maclyn McCarthy a Colin MacLeod potvrdili, že oním faktorem nejsou proteiny, ale DNA.
Přelomovým datem je 25. duben 1953. Watson s Crickem publikovali v Nature článek (PDF), který sice jen o dva řádky přesáhl rozsah jedné stránky, ale sdělení, které přinesl, je dnes považováno za největší biologický objev 20. století. Nešlo pouze o odhalení prostorové struktury DNA – dvoušroubovice. Struktura napovídá funkci. Rozpletením dvou vláken mohou vzniknout vzory, na které se podle principu komplementarity mohou nesyntetizovat vlákna nová. Poznání struktury umožnilo pochopit princip kopírování dědičné informace.
V 60. letech následovalo rozluštění genetického kódu, tedy šifry, s jejíž pomocí se čtyřpísmenný jazyk DNA překládá do jazyka proteinů (sekvence aminokyselin).
V roce 1967 Arthur Kornberg úspěšně vytvořil první „syntetický“ život, když se mu zdařilo s pomocí pročištěných enzymů a templátové DNA vytvořit  in vitro kopii fága φX 174 se schopností úspěšně infikovat E. coli. V roce 1971 Paul Berg ze Stanfordovy univerzity úspěšně vložil část DNA fága λ do opičího viru SV 40. O rok později Herbert Boyer a Stanley Cohen totéž dokázali u bakterií.
První transgenní živočich se narodil roku 1974, když Rudolf Jaenisch a Beatrice Mintzová vložili cizí DNA do myšího embrya.
V roce 1977 Boyer a Keiiči Itakura vytvořili bakterii E. coli, která produkovala lidský somatostatin. Bylo to poprvé, kdy nějakou bílkovinu specifickou pro lidský organismus nevytvořily buňky lidského těla, ale bakterie.
Ve stejném roce Fred Sanger a jeho tým osekvenoval genom fága φX 174 o velikosti 5386 párů bází. Sanger za tento objev v roce 1980 obdrží Nobelovu cenu, v jeho případě již druhou – první získal v roce 1958 za objev struktury inzulinu.
Roku 1982 se na trhu objevuje první rekombinantní protein, bakteriemi produkovaný lidský inzulín, který je prodáván pod komerčním názvem Humulin.
Éra syntetických genomů začíná v roce 2002, kdy Jeronimo Cello a Eckard Wimmer se svým týmem syntetizovali z chemikálií genom polioviru, velký 7500 párů bází.
Další ikonickou událostí je publikování článku v časopise Science, v němž 21. května 2010 tým Craiga Ventera oznamuje, že se mu podařilo syntetizovat genom bakterie Mycoplasma mycoides a vložit ho do buňky druhu Mycoplasma capricolum, jejíž vlastní DNA byla předtím odstraněna. „Syntetická“ bakterie byla životaschopná a úspěšně se množila.
A letos v březnu ohlásil mezinárodní tým pod vedením Jefa Boekeho z New York University syntézu prvního plně funkčního chromozomu eukaryotického organismu (kvasinky Saccharomyces cerevisiae).
Pro práci na prvním syntetickém genomu volně žijícího organismu si Venterův tým původně – a logicky – vybral genom bakterie Mycoplasma genitalium, o které bylo známo, že má nejmenší genom ze známých bakterií (580 000 párů bází). Kvůli nízké růstové rychlosti a dalším problémům byla nakonec jako výchozí organismus zvolena Mycoplasma mycoides s genomem o velikosti 1 083 241 párů bází. Za příjemce uměle vytvořeného genomu vědci vybrali blízce příbuzný druh Mycoplasma capricolum. Genom Mycoplasma genitalium již byl dávno znám, v roce 1995 ho totiž sekvenoval přímo Venterův tým.
Venterovi lidé tedy přečetli genom M. mycoides, tuto sekvenci nasyntetizovali v laboratoři a celý uměle vytvořený genom přenesli do M. capricolum, jejíž vlastní DNA byla předtím odstraněna. Venterův tým pak s úžasem pozoroval, jak se tvar M. capricolum mění a buňky získávají podobu M. mycoides. Software si začal vyrábět svůj vlastní hardware. Zrodila se bakterie Mycoplasma laboratorium, neboli Synthia.
Je tedy zřejmé, že nebyla vytvořena přímo „syntetická buňka“. Pouze její genom byl skutečně syntetický. Aby o jeho umělém původu nebylo pochyb, vědci do něj vložili genetické „vodoznaky“. Do sekvence bází zakódovali jména všech 46 výzkumníků, kteří se na úkolu podíleli, odkaz na webové stránky a emailovou adresu, kam kdokoli, kdo kód rozluští, může výzkumníkům napsat. Kromě toho genom obsahoval také citáty Jamese Joyce, Roberta Oppenheimera a Richarda Feynmana.
Craig Venter o Synthii mluvil jako o prvním druhu, jehož rodičem je počítač, a také jako o prvním druhu, který má ve své DNA zapsán odkaz na své webové stránky. První část výroku je nepochybně přehnaná, rodičem Synthie není počítač, neboť sekvence DNA je „opsána“ z přírody: Je to kopie genomu M. mycoides, jen s drobnými doplňky.
Filozoficky je vznik M. laboratorium významným krokem. Někdy se hovoří o tom, že jsme se z analogové biologie dostali do věku biologie digitální. Genomy již totiž nejenom čteme, nýbrž učíme se je i psát. Vznik M. laboratorium je v kontextu moderní biologie dalším krokem na cestě, na jejímž počátku bylo klonování. Při něm se snažíme vytvořit kopie existujících organismů. Druhým krokem bylo vytváření geneticky modifikovaných organismů, kdy jsme do stávajících organismů začali přidávat vhodné geny. V případě M. laboratorium se pomalu dostáváme do třetí fáze: nové organismy si začínáme vyrábět přímo z chemikálií, byť zatím jen ve velmi omezené míře.
Už v době, kdy se Venterův tým snažil vytvořit Synthii, se rozvíjel pozoruhodný fenomén. Na různých místech světa se rozbíhaly snahy vynést syntetickou biologii ze sofistikovaných laboratoří a od vysoce kvalifikovaných odborníků k co nejširšímu spektru zájemců. Jednou z těchto iniciativ je i soutěž iGEM, určená pro týmy středoškolských a vysokoškolských studentů a pro absolventy vysokých škol.
Na začátku dostane každý tým „kit“ skládající se přibližně z tisíce standardizovaných částí DNA, tzv. biocihel (BioBricks), které může použít pro práci na svém projektu.
V roce 2006 například zvítězil tým, který vytvořil Eau d’e coli – biologický systém založený na bakteriích Escherichia coli, určený pro produkci různých vůní v závislosti na fázích růstového cyklu bakterie. Kolonie E. coli vyvářely v exponenciální růstové fázi vůni rostliny libavka (Gaultheria) a ve stacionární fázi vůni banánů.
O tři roky později zvítězil projekt nazvaný E. chromi. Tvořily ho kolonie E. coli sedmi jasně odlišitelných barev, které by mohly sloužit jako biosenzor. Barvu totiž mění v závislosti na přítomnosti těžkých kovů. E. chromi by se tak mohla používat například pro detekci arzénu ve vodě.
V současnosti se stále více a více nadšenců hlásí k „udělej si sám“ biologii a vědci na univerzitách se nevěřícně ptají, zda se opravdu může molekulární biologie nebo biotechnologie stát zálibou pro volný čas. Zdá se, že ano. Přichází doba „garážové biologie“.
Filozoficky se jedná o zajímavý posun. Jak poznamenávají George Church a Ed Regis v knize Regenesis: How Synthetic Biology Will Reinvent Nature and Ourselves (2012), je to návrat vědy z průmyslových laboratoří a univerzit, určených jen několika vyvoleným, zpátky do časů učenců-gentlemanů, kteří nebyli pevně spojeni s nějakou etablovanou organizací: Isaac Newton, Charles Darwin, Alfred Russel Wallace, Benjamin Franklin… S volně dostupnými biologickými kity v rámci DIYbio, Livly Lab, BioCurious, Genspace a dalších veřejnosti otevřených laboratoří se stala syntetická biologie dostupná každému, i bez příslušných studií a titulů. Džin se dostal ven z lahve, se všemi pro a proti.
Syntetická biologie je nový a rychle se rozvíjející obor, na němž se podílejí evoluční biologové, molekulární biologové, biochemici, IT specialisté, matematici, fyzici a další profese. Tak jako v roce 1953 nemohlo nikoho napadnout, že už za padesát let budeme mít přečtený genom člověka, je dnes další postup syntetické biologie zcela mimo naše představy.
Stoupenci nového oboru nabízejí bezpočet fantastických aplikací, jimiž by syntetická biologie mohla přispět k řešení problémů lidstva. Na míru vyrobené organismy mohou jednoho dne likvidovat ropné skvrny, metabolizovat oxid uhličitý, a redukovat tak skleníkový efekt, vytvářet nové typy biopaliv, produkovat vakcíny a leccos dalšího.
Kritici namítají, že tyto vize značně přehánějí a naopak opomíjejí rizika. Syntetické organismy možná mohou likvidovat ropné skvrny, ale tím, že je vypustíme do postižené oblasti, zároveň způsobíme potenciálně ještě nebezpečnější biologické znečištění. Nikdy nevíme, jak se tyto organismy budou v přírodě chovat, jak budou reagovat s různými látkami a s divoce žijícími organismy. Ekosystémové vazby jsou natolik složité, že nejsme schopni předpovědět, co se stane. Syntetické organismy mohou své geny přenést do přirozených organismů a narušit ekologickou rovnováhu. Podobně jako v případě GM rostlin panují obavy například ze vzniku „superplevele“, pokud divoce žijící rostliny získají geny pro odolnost vůči herbicidům.
Na námitku, že nové organismy mohou uniknout mimo laboratoř a způsobit neodhadnutelné škody, lze odpovědět poukazem na snahu toto riziko eliminovat. Kmeny mikroorganismů používané v experimentech s rekombinantní DNA by měly být upraveny tak, aby mimo laboratoř nepřežily. Mohou být například závislé na živinách dostupných pouze v laboratorních podmínkách. Zabezpečit lze i organismy cíleně vypouštěné do přírody. Mohou například nést sebevražedné geny, které by je po předem stanoveném počtu replikací zabily, nebo mohou reagovat „sebevraždou“ na externí chemický signál. Kritici však varují, že i sebevražedné geny by mohly uniknout do přirozených organismů. Spekuluje se také o možnosti tvorby organismů používajících modifikovaný genetický kód, který by s přirozenými organismy nebyl kompatibilní, čímž by se riziko přenosu prakticky vyloučilo.
Námitky proti syntetické biologii poukazují i na skutečnost, že vědci vytvářejí řetězce DNA, které nikdy předtím v přírodě neexistovaly. To je sice pravda, ale všichni rodiče, kteří čekají dítě, vytvořili „řetězce DNA, které nikdy neexistovaly“. Rovněž bakterie si neustále vyměňují v rámci konjugace geny a vytvářejí „řetězce DNA, které nikdy neexistovaly“. V přírodě vznikají nové kombinace písmen DNA každou vteřinu. Z vlka jsme už vyšlechtili nejrůznější plemena psů a nikdo to doposud neoznačil za eticky nepřípustné jednání.
Hrají si vědci na Boha, jak jim odpůrci genetických modifikací a syntetické biologie často vyčítají? „Hraní si na Boha“ je koncept v naší západní tradici překvapivě neproblematický. Díky svým židovsko-křesťanským kořenům vnímáme rozum jako nástroj, kterým máme poznávat svět, a nemoc jako zlo, proti kterému je potřeba bojovat. Nemoc nepřijímáme jako nezvratný osud, kismet nebo fatum, jako spravedlivý trest či vůli bohů, která jistě není bezdůvodná, či jako katarzi pro příští (lepší) inkarnaci.
Rozum naopak chápeme jako nástroj, kterým máme poznávat a měnit svět, postavit se proti nástrahám přírody. Vytváření GM organismů či syntetických organismů tedy nemusí nutně být per se špatné. Jistěže je na místě opatrnost a každý objev je jistě zneužitelný. To ale neznamená, že bychom měli počínání tohoto druhu zakázat jako takové.
V rámci syntetické biologie se mluví o dvou rizicích: o chybě v zabezpečení (safety) a o nedostatečné ochraně (security). Porušení zabezpečení vinou chyby či nedbalosti by vedlo ke vzniku neúmyslné škody, například vzniku zmíněného „superplevele“ odolného vůči herbidicům. Mluví se proto o bio-errorismu. Naopak bio-terorismus je aktem vědomého porušení ochrany. Škody jsou v tom případě úmyslné, cílené, ať už jsou jejich původci zločinné státní režimy, teroristické skupiny nebo osamělí podivíni.
Pokud se někdo z „insiderů“ rozhodne zneužít své postavení a začít vraždit, systém se těžko ubrání nebo se začne bránit příliš pozdě.
Security je mohem obtížnějším úkolem než safety. Za příklad poslouží kauza Bruce Ivinse. Muže, který v roce 2001 provedl útoky s rozesíláním anthraxu v dopisních obálkách. Ivins přitom pracoval v USAMRIID, zdravotním ústavu pro infekční nemoci spadajícím pod americkou armádu.
Z naší republiky je na poli lékařské etiky dosti obšírně diskutován případ „heparinového vraha“ Zelenky, který spadá do stejného rámce: pokud se někdo z „insiderů“ rozhodne zneužít své postavení a začít vraždit, systém se těžko ubrání nebo se začne bránit příliš pozdě.
V současnosti narůstají technické možnosti jednotlivců. V dávných dobách mohl jeden člověk vyzbrojený pěstním klínem zabít několik dalších lidí. Později mohl zničit celou vesnici ohněm. Dnes může jeden student vystřílet školu, malý tým teroristů by teoreticky mohl zabít desetitisíce a statisíce lidí pomocí jaderných, chemických nebo biologických zbraní. V budoucnu je představitelné, že jeden jediný člověk bude pomocí biozbraní schopen způsobit škodu ještě větší.
Syntetická biologie je někdy přirovnávána k automobilismu. Na jeho počátku zaznívaly obavy, že hluk motorů plaší koně a hrozí vážné dopravní nehody. Po počátečním živelném období se ale velmi rychle ustanovily alespoň rámcové dopravní předpisy. Zdá se, že syntetická biologie je na tom podobně. V dnešních divokých začátcích bude třeba rychle ustanovit sadu bezpečnostních opatření srovnatelných s těmi, které známe ze silničního provozu.
Auta jsou dnes vybavena mnoha technologiemi zvyšujícími bezpečnost a nové modely jsou pečlivě testovány, jak v tomto ohledu obstojí. Než člověk získá řidičský průkaz a poprvé usedne sám za volant, musí prokázat schopnost ovládat vozidlo i znalost předpisů. Auta absolvují pravidelné technické kontroly. Silniční komunikace jsou vybavovány stále vyspělejšími ochrannými prvky a nad bezpečností provozu bdí dopravní policie.
Přes všechna tato opatření však silniční nehody stále existují. Syntetickou biologii proto čeká podobný proces. Existuje například snaha evidovat všechny DNA-syntetizéry, které budou vyrobeny. Problémem je, že přístroj je relativně malý a už dnes jich existuje na světě příliš mnoho na to, aby někdo zpracoval jejich přehled a vytvořil soupis lidí, kteří s nimi pracují.
Jistě by byl užitečná také elektronická kontrola veškerého obchodování s kity a s přístroji použitelnými v syntetické biologii a dohled nad tím, aby se pracovalo pouze s buňkami, které jsou naprogramovány na sebedestrukci mimo laboratoř. Mělo by se také provádět přísné testování toho, co by se stalo, kdyby organismus z laboratoře unikl. V tuto chvíli jsou ale tato opatření spíše zbožným přáním.
Jednou budeme možná moci vytvořit i “umělého člověka” a obavy z frankensteinovských hororů se stanou aktuálními. Vznikne Homo evolutis, posthuman, transhuman, parahuman, H+ nebo jaké další názvy lze vymyslet.
Francis Fukuyama se obává, že „první obětí transhumanismu bude rovnost“. Panují obavy z toho, že translidé disponující lepším zdravím, krásnější postavou, bystřejší myslí a delším životem budou pro sebe žádat proporcionálně silnější práva než ostatní. Vznikne novodobá aristokracie či dokonce dva druhy lidí.
Obavy ze vzniku „syntetických lidí“ jsou ještě přece jenom výrazně předčasné, nicméně už dnes je třeba diskutovat o rizicích spojených s různými genetickými vylepšeními. Už kolem olympijských her v Turíně v roce 2006 se vážně hovořilo o možnosti genetického dopingu. Vážná a hluboká reflexe této problematiky je jistě na místě.
Teoreticky se uvažuje i o vzniku tzv. W-geniky (zkratka z „double u“ neboli you-eu-genics; eugenika sebe sama), spočívající v individuální kontrole nad geny vlastního těla.
Různí přirozeně vzniklí lidští mutanti ale žijí mezi námi odjakživa. Mutantem je ostatně každý z nás. V genomu každého jedince se objevují mutace, které vznikly až v rodičovských pohlavních buňkách nebo během vývoje organismu a jejich kombinace je pro každého člověka jedinečná.
Řada přirozených mutací způsobuje nemoci, ale vzácně mohou přinášet i výhody. Vzácní dvojití mutanti v genu pro myostatin (MSTN) mají výraznější svaly a nižší množství tělesného tuku. Mutanti pro gen LRP5 mají mimořádně silné kosti. Mutanti v genu PCSK9 mají o 88 % nižší riziko koronárních onemocnění a dvojití mutanti v genu CCR5 jsou HIV resistentní. Popsány jsou i stavy jako hyperthymesie, což je schopnost pamatovat si události ze života s mimořádně podrobnými detaily.
Amatérští biologové mohou testovat svou zdatnost a praktické limity „udělej si sám“ biologie na pokusech vytvořit vysoce funkční a potenciálně nebezpečný mikroorganismus. Tak, jako se počítačoví hackeři snaží vytvořit počítačové viry, které by obelstily antivirový program uživatele, mohou se podobní bio-hackeři pokoušet vytvořit reálný virus, který bude schopen obejít imunitní obranu napadeného. Ať už s přímým úmyslem škodit, nebo z pouhé zvědavosti kombinované s nedoceněním možných důsledků. Motivací může být i zdánlivě neškodný humor. Do této kategorie spadá takzvaný bio-pranking (bio-šprýmování), třeba v podobě vypuštění geneticky modifikovaných bakterií do sousedova bazénu s úmyslem zbarvit vodu do zelena. I to může způsobit neplánované a nenapravitelné škody na blízké floře a fauně.
Náklady spojené s likvidací škod způsobovaných tvůrci počítačových virů a dalších druhů škodlivého softwaru se dnes celosvětově pohybují kolem 50 miliard dolarů ročně. Cena, kterou bychom platili za bio-hacking, je neodhadnutelně vysoká.
Biologie se dnes, v roce 2014, přes všechny působivé úspěchy a nové postupy naštěstí ještě nenachází v té fázi, v níž by si amatérští biokutilové mohli vyrobit Ebolu v garáži. Ovšem jak je na trhu syntetické biologie víc a víc webových stránek, znalostí, nástrojů a technik, je stále snazší a snazší i pro méně zdatné nadšence a „udělej si sám“ biology pracovat s genomy a možná jednou i vytvořit nové životaschopné systémy.
Pokud bude současný trend pokračovat, bude pro amatérského biologa časem možné vytvořit libovolný gen u sebe doma nebo v garáži a pověsit jej na víceúčelové šasi zakoupené od místního biotech prodejce. Co až budou jednou syntetizéry DNA v každé domácnosti?
Syntetická biologie se od nositelů Nobelových cen a prestižních univerzit přesouvá ke středoškolským studentům a amatérským biologům. Snahou iGEM a podobných aktivit je učinit bioinženýrství „snadným“. Cílem je snížení náročnosti (de-skilling) biotechnologických procesů a domestikace biologie, což snadno může vést k nedozírným bezpečnostním následkům.
George Church a Ed Regis ve výše zmíněné knize Regenesis citují Marcuse Schmidta z Vídeňské univerzity. Podle něj si je v extrémním případě možno „představit svět, ve kterém prakticky kdokoli s průměrným IQ bude mít schopnost vytvořit nový organismus doma v garáži bez profesního kodexu, bez hlášení a vyplňování bezpečnostních protokolů a bez dostatečného výcviku v biobezpečnosti; což je dosti mrazivá myšlenka.“
Už v roce 2007 několik autorů, mezi nimi Craig Venter a George Church, ve zprávě Synthetic Genomics: Options for Governance (PDF) označili poliovirus a virus slintavky a kulhavky jako viry, které by bylo relativně snadné syntetizovat pro někoho, kdo má znalosti a zkušenosti ve virologii a molekulární biologii a kdo má vybavenou laboratoř, avšak nikoli pokročilé zkušenosti v oboru.
Navzdory těmto varováním je budoucím teroristům třeba říct, že proměna žijícího patogenního organismu do životaschopné biozbraně je zatím stále, naštěstí, navzdory lidovému přesvědčení velmi obtížný proces. Alespoň to tvrdí Geoff Baldwin et al. v knize Synthetic Biology. A Primer z roku 2012. Jak dlouho to ještě bude platit?
Vědci z Georgia Institute of Technology a Joint BioEnergy Institute donutili bakterii Escherichia coli, aby produkovala ekvivalent paliva JP-10, směsi uhlovodíků s vysokou energetickou hustotou, která se používá v americké armádě a letectvu a jako raketové palivo.
Bakterie dokáže syntetizovat uhlovodík pinen normálně produkovaný stromy – a jeho modifikovaná forma je podle nich schopná účinně nahradit vysokoenergetické palivo a také podnítit vývoj nové generace výkonnějších motorů (abstrakt).
Levnější palivo by mohl přinést i nápad Johna Ralpha, rostlinného biochemika z University of Wisconsin. Jeho tým docílil genetickým zásahem do cév v pletivu listů a dřeva, že se „nerozbitný“ lignin v topolech snadno rozpadá (abstrakt).
Naplní syntetická biologie své sliby a pomůže nám mimo jiné získat udržitelný energetický zdroj?
Když se ptám na syntetickou biologii odborníka na genomiku, profesora Václava Pačese, začnu jedním číslem, které uvádí ve zprávě z roku 2011 Expertní rada evropských akademií (European Academies Science Advisory Council – EASAC). Václav Pačes se na vypracování této zprávy podílel.
Odhady zahrnující aplikace od medicíny po zemědělství uvádějí, že by celosvětový trh se syntetickou biologií měl v roce 2013 dosáhnout 2,4 miliardy amerických dolarů. Platí to? — Tak počkejte, nejdřív si musíme říci, co pojem syntetická biologie vlastně znamená. Je to totiž termín dost nejasný. Pokud mluvíme o tom, že kvasinky nebo bakterie něco vyrábějí podle změněné dědičné informace, pak ano, tady se už dnes točí velké peníze.
Z čeho vlastně tedy ten termín vznikl? — Nejdříve vzniklo cosi, čemu se říkalo genové inženýrství. Pod to se zahrnovalo leccos, například  izolace genů a jejich přesuny – a to i lidských genů do bakterií nebo kvasinek. Postupně se přidalo proteinové inženýrství, kdy se cíleně změnil gen, třeba jeho chemickou syntézou nebo pomocí polymerázové reakce, a tím se změnila činnost proteinu tímto genem kódovaného. Typickým a asi nejstarším příkladem je výroba inzulinu. Dlouhou dobu se k výrobě inzulinu používaly hovězí nebo vepřové pankreaty. Ale tyto inzuliny nejsou totožné s lidským. Někteří lidé s cukrovkou je nesnášeli. Po nástupu genového inženýrství se podařilo izolovat lidský gen pro inzulin, vsunout jej do kvasinek – a  začal se používat humánní izulín produkovaný kvasinkami.
Získat lidský inzulin v dostatečném množství znamenalo velký pokrok. — Ale potom šly úvahy dál, dobře, co kdybychom změnili gen pro lidský inzulin? Co kdybychom kodony pro některé hydrofobní aminokyseliny, které snižují rozpustnost inzulinu, zaměnili za aminokyseliny hydrofilní – ty, které učiní inzulin rozpustnějším, takže by se mohl používat ve větších dávkách, aniž by krystalizoval v krvi? A což kdyby se ještě změnily aminokyseliny tak, aby byl inzulin stabilnější a aby nebyl v krvi tak rychle odbouráván? Třeba by se pak inzulin mohl aplikovat jen jednou týdně? Byly to první úvahy a začátky genového inženýrství.1)
Zásadním krokem pro vznik oboru syntetické biologie byla chemická syntéza celého genomu, která se podařila Craigu Venterovi a jeho spolupracovníkům. — Syntetizoval genom bakterie Mycoplasma mycoides. Podařilo se jej vsunout do jiného kmene této bakterie, z níž byl její původní genom odstraněn. A bakterie se začala množit podle syntetické instrukce. Mezitím už vznikla i tzv. systémová biologie, která zkoumá ne už jednotlivé geny, ale sítě interakcí genů a proteinů v organismu.  Syntetická biologie je tedy obor založený na souboru metod, kterými je, a v budoucnu bude ještě víc, možné konstruovat organismy „na přání“.
Jaké další směry se teď dají očekávat? — Myslím, že s nástupem syntetické biologie se oživí některé projekty, jejichž řešení zatím selhávalo. Z oblasti biotechnologií je to například syntéza polyhydroxyalkanoátů (PHA) bakteriemi. PHA jsou látky, které mají vlastnosti polyetyléntereftalátu (PET), z něhož se vyrábějí lahve na většinu nápojů. Na rozdíl od PET by se PHA nemusel upravovat žádnými toxickými změkčovadly a byl by degradován na oxid uhličitý a vodu. Dosud ovšem nemůže PETu konkurovat cenou. Jiným tématem pro syntetickou biologii je mikrobiální degradace dřeva. To je téma velmi staré a dosud nevyřešené. Bez geneticky modifikovaných mikroorganismů se ale řešit nedá. Pro produkci biopaliv druhé generace to je tedy nezbytný předpoklad. Jen se obávám, že až zelení aktivisté, kteří se tolik zasazují o biopaliva druhé generace, zjistí, že je třeba používat GMO, tak obrátí a začnou to kritizovat.
Výroba lidského inzulinu nikoho netrápí, nikdo neprotestuje. Zato nedávná zpráva, že jistá biotechnologická firma bude vyrábět pomocí kvasinek vanilin, už vzbuzuje protesty. Ekologické organizace sepisují petici, je to velké téma. Proč je v prvním případě veřejnost klidná, a jindy šílí? — Inzulin byl jedním z prvních projektů, kdy ještě nebyli ochránci přírody tak aktivní jako dnes.2) Na příkladu biopaliv druhé generace je vidět, jak občas nedomyslí důsledky svých programů, které se často kříží. Vezměme si například dotace biopaliv první generace. V Indonésii se kácí a vypalují pralesy, aby se tam pěstovala palma olejová. Vyplatí se jen proto, že jsou biopaliva silně dotovaná. Když už ty pralesy ničí, tak by měli spíš pěstovat plodiny pro potraviny. Hladu je tam až až.
Evropa obecně odmítá nové směry, genetické inženýrství, GMO, klonování, zato v USA, neřkuli Číně problém nemají a „jedou“. — Ano, geneticky modifikované plodiny jsou dnes běžně pěstovány na celém světě. Evropa v tom ale má velké zpoždění. Určitě to podlamuje evropskou konkurenceschopnost. A to nemluvím o regulaci energetiky. Myslím, že Evropská rada by se měla soustředit právě na takové zásadní problémy a nechat v maličkostech obyvatele žít podle svého.
1) Dnes už existují inzulinová analoga, u nichž byla struktura upravena tak, aby se jeho působení co nejvíce přiblížilo fyziologickému, tj. tělu vlastnímu působení inzulinu. Od lidského inzulinu se liší záměnou některých aminokyselin. V důsledku této záměny mají analoga účinek, který více odpovídá vylučování inzulinu u zdravého člověka.
2) Řady odpůrců syntetické biologie houstnou. V roce 2006 se proti syntetické biologii postavilo celkem 39 nevládních organizací, v roce 2012 jich proti ní brojila více než stovka.
Naše dnešní znalost biologie nám poskytuje bohaté možnosti pro postupné pronikání do kódu života, a to způsobem velmi podobným tomu, jakým se hacker snaží rozluštit zákonitosti a klíčové body i zranitelnost kódu počítačového, jeho slabiny i silné stránky. Je to dobrodružná cesta.
Julian Huxley: Chairman’s Introductory Address to Lancelot Hogben’s Conway Memorial Lecture, May 20, 1936
Taková znalost biologických zákonitostí a s ní postupující technologická vyspělost vede k tomu, že se lidský druh začíná pomalu dostávat do role tvůrce života na základě jeho přímého programování a syntézy biologických součástek.
Jedná se o stvoření zásadně pozměněných nebo úplně nových forem života dle racionálního návrhu každého, kdo bude chtít takový živý objekt k obrazu svému vytvořit. Můžeme uvažovat o jakékoli úrovni – od malých molekul až po celé složité organismy. Je to cesta neomezená současnými pravidly. Zatím neznáme její mantinely a neznáme ani její cíl. Je to cesta syntetické biologie, ve zkratce SynBio. A nutno dodat, že se nám to nemusí líbit, ale je to cesta nevyhnutelná pro každého z nás a my se s ní budeme muset v budoucnu vyrovnat.
Rychlý vývoj vědeckého poznání v 21. století překonává všechny současné obavy veřejnosti pramenící z klonování jedinců a manipulací s existujícím kódem u geneticky modifikovaných organismů (GMO). Ano, mám na mysli oblast etickou a legislativní, kde se dnes v biologii nacházíme velmi daleko od nastavení konsensu. Ten nemůže být v současnosti plně přijatý a ani přijatelný, a to převážně v důsledku nevědomosti široké veřejnosti. Vezměme si příklad GMO jako základu cílených genetických manipulací, které jsou ve srovnání se SynBio podstatně menším důvodem ke znepokojení, a přesto stále plní novinové titulky a právní kanceláře. Na druhou stranu může být oblast SynBio paradoxně mnohem lépe řiditelná (viz níže).
Bude úkolem vědců neustále vysvětlovat rizika i výhody manipulací s biologickými systémy a vzdělávat přístupným způsobem všechny zúčastněné, zejména pak širokou veřejnost. Její vztah k SynBio bude určující pro budoucnost – tím mám na mysli, které výsledky SynBio budou široce akceptované pro nový směr rozvoje společnosti a kvality života obecně nebo pro citlivé ovlivnění přírody a racionální využití jejích informačních zdrojů. V blízké budoucnosti se bude nepochybně jednat o podobně dramatické změny, jakými si lidstvo prošlo v minulém století spolu s rozvojem fyzikálních znalostí, a to včetně vývoje nových zbraní. Riziko možného zneužití výsledků SynBio je velice častou příčinou jejího iracionálního kategorického odmítání.
Poslední dekády biologického výzkumu se věnovaly převážně hledání a popisu klíčových stavebních kamenů života v silně redukcionistickém pohledu – interakce molekuly X s molekulou Y, vliv přítomnosti molekuly Z na procesy A, B nebo C. S přelomem tisíciletí se otočil list a započala se perioda systémová a syntetická, kdy můžeme konečně začít v biologii fungovat jako člověk moudrý a tvořit na základě znalostí a pochopení kompletních genomů, jejich variability a regulačních zákonitostí v kontextu celku konkrétního biologického systému. Stojíme na počátku.
Řekněme si nejdříve co SynBio je a co není a jak je to s její bezpečností. Rozhodně jí nejsou tradiční biotechnologické postupy: šlechtění, tedy cílený výběr mutací vzniklých evolučním procesem, ani genetické inženýrství – manipulace s vybraným stávajícím genetickým kódem a jeho drobné postupné úpravy, jeden gen po druhém.
SynBio je naopak disciplína, která vytváří živé systémy z neživých syntetizovaných materiálů na základě jejich racionálního návrhu, případně kopíruje a upravuje celé biologické systémy z přírody. Následně mohou tyto uměle vzniklé živé komponenty a systémy produkovat a využívat další organismy včetně člověka.
Toto jasné vymezení (výběr versus návrh) lze předvést na následujících příkladech:
Princip náhodné fixace pozměněné formy života se v procesu urychleného přírodního výběru praktikoval v lidské společnosti po mnoho tisíciletí. Probíhal na úrovni selekce odrůd náhodných mutantů živočichů i rostlin, tedy postupem šlechtění. A zde je právě ten podstatný rozdíl. Metodami genetického inženýrství (pro zvolenou existující součástku = „all-natural“) nebo metodami syntetické biologie (pro nově vzniklé součástky = „all-synthetic“) vytvoříme novou formu života cíleně, tedy na základě našich přesných znalostí a výpočtů. Vedle metodiky genetického inženýrství, která nám poskytuje nástroje pro kopírování a množení existujících částí organismů, je základem pro SynBio komplexní systémové čtení projevů života a jeho plná digitalizace spolu s rozvojem technologie přímého zápisu kódu (kódování funkce) při využití následné chemické syntézy zvolených funkčních součástek.
Každému čtenáři bude intuitivně jasné, že náhodný výběr i manipulace stávajících biologických komponent je v provedení sice jednodušší, ale poskytuje nám mnohem menší kontrolu nad vlastním výsledkem. Ten vzniká velice chaoticky systémem pokus – omyl, pomalu s velmi nízkou účinností a s malým nárokem na zapojení racionálního a prospektivního myšlení. Zde nastupuje právě syntetický přístup SynBio, který je naopak plně kontrolovatelný, zakládá se na přesném modelování a výpočtech a vyžaduje proto propojení více disciplín – od biologie přes matematiku až ke strojírenství. Můžeme říci, že SynBio vzniklo na základě metod genetického inženýrství, ale kontinuálně se od něj odděluje a začíná používat skutečnou strojírenskou terminologii, objekty a koncepty.
Fragmentace jednotlivých komponent biologických systémů na nejmenší možné součástky, které jsou stále ještě schopné nést definovanou funkci, je tedy základním pilířem tvorby stavebních bloků pro syntetickou biologii. Hledáme minimální genom, minimální enzym, minimální buňku a podobně. Tyto stavební bloky můžeme chápat jako stavebnicové komponenty na principu stavebnic Merkur nebo LEGO. V SynBio se začínají uplatňovat banky součástek, a to i na volně šířeném principu open-source. V této oblasti působí například BioBricks nebo iGEM, které přispívají ke standardizaci a široké dostupnosti součástek.
Druhým pilířem SynBio je výběr těch nejvhodnějších kombinací komponent do jednoduchých in vitro systémů ve formátu autonomních strojů a obvodů. Můžete si zde představit enzymatickou dráhu produkující biopalivo nebo léčivo artemisinin jako náhrady látek vyskytujících se v přírodě omezeně.
Třetím pilířem je nakonec vytvoření genetického kódu pro sebereplikující a vyvíjející se plně funkční biologické stroje na základě otestovaných jednoduchých součástek a obvodů. Příkladem může být celá buňka nebo regenerující tkáň.
Na všech třech úrovních se opakuje stejný postup, kdy genetický kód – analogie software – vytváří funkční stroj – tedy hardware. Zároveň se vždy SynBio snaží aplikovat paradigma příčinného vztahu mezi sekvencí, strukturou a funkcí biologických komponent a jejich propojení do logických celků, tedy chceme-li obvodů, které jsou pod kontrolou řídících prvků.
Od ideálu úplného poznání souvislostí je dnešní biologie ovšem velice vzdálená. Navíc se rozhodně nebude jednat o jednosměrný určující vztah. Dočkáme se mnohých překvapení, jako tomu bylo například při objevování centrálního dogmatu molekulární biologie, kdy se původně předpokládal jednoduchý model, ve kterém se z DNA přes RNA jednosměrně tvoří proteiny. Zdaleka tak jednoduché to není a trvalo čtyřicet let, než se jednoduché schéma doplnilo o zpětné vazby a vedlejší vývojové a regulační větve. U SynBio, založené na logice sekvence – funkce, tomu nebude jinak.
Ambice SynBio směřují mnohem dál než k pouhému kódování biologických strojů. V budoucnosti lze očekávat, že takto vytvořené živé formy budou mít schopnosti vlastního vývoje na základě schopnosti samo-uspořádávání, jaké mají dnes technické materiály, nebo v delším časovém horizontu i urychlené evoluce. I ta musí zůstat pod kontrolou jejího tvůrce. Dokážeme si jistě představit, jaké následky takové počínání může mít. Proto je etický a legislativní rámec tak důležitý.
SynBio říká: normální rozmanitost a rychlost evoluce nám nestačí, musíme evoluci řídit, urychlit a využít. Všechny hranice, které příroda vytvořila – jako například čtyřpísmenný kód genetický nebo dvacetipísmenný kód funkčních proteinů – jsou pro syntetickou biologii snadno překonatelné. Takové limity přestávají existovat. Známe-li jasný cíl a vlastnosti součástek, můžeme vytvořit svůj vlastní kód, nebo minimálně rozšířit ten stávající, nedokonalý.
Znějí takové ideje fantasticky? Pochopitelně, ale vraťme se pouhých čtyřicet let nazpět – jak vypadaly počítače? Zkusme to o dvacet let – jak vypadaly telefony? Vývoj lidstva se nepohybuje po přímce, je na exponenciální trajektorii. A těžko na tom lidstvo něco změní. Musíme se snažit o jediné – zabránit možnému zneužití pokroku nastavením regulací a následnou důslednou kontrolou. A čekat na nové vizionáře. Musíme přitom dbát na lidskou přirozenost, která nám říká, že vždy se najde někdo, kdo nebude dbát nastavených pravidel a dohod, přesně podle principu Vězňova dilematu.
Možnosti ochrany stávající přírody před nežádoucími vlivy nových forem života jsou mnohonásobné a vytvářejí dostatečný prostor pro nastavení limitů a pravidel. Expertní rada evropských akademií (EASAC) pracuje na nastavení pravidel pro evropské země (česká verze).
Nedořešené zatím zůstávají právní aspekty a patentový soulad mezi EU, USA, Japonskem a Čínou a další důležité dohody, které musí proběhnout co nejdříve. Toto pole je v pohybu, jak vidíme na příkladu soudního sporu firmy Myriad Genetics o patentování lidských sekvencí (podrobnosti na anglické Wikipedii). Jednalo se o rozhodnutí, které v americkém právním systému znemožňuje patentovat přirozeně se vyskytující DNA sekvence. Jiné právní systémy, včetně evropského, nejsou s tímto rozhodnutím ve shodě.
Technologicky můžeme pro bezpečnostní ochranu zajistit, že nové kódy nukleových kyselin nebudou volně mísitelné se stávajícími DNA a RNA kódy. Nebo stačí jednoduše nahradit přirozený STOP kodón v syntetickém genomu novým unikátním kodónem, případně zajistit růst syntetických organismů pouze v přítomnosti aminokyseliny, která se v přírodě nevyskytuje. Podobných cest je mnoho, ale prozatím nebyla žádná z nich využita v průmyslové praxi. Můžeme a musíme zakódovat bezpečnost systému přímo do prvopočátku každéh syntetického návrhu. Pak nastavíme paradoxně mnohem bezpečnější prostředí, než je tomu u dnes běžně používaných genetických manipulací s DNA a RNA.
Po přečtení malých genomů mikroorganismů byl právě popis lidského genomu přelomovou událostí, která změnila naše chápání možností. Jeho celé znění bylo zveřejněno v roce 2003, ovšem ani dnes, tedy po dalších jedenácti letech, nemáme o mnoho více zkušeností s jeho interpretací. Neznáme ještě plně vztah genetické informace a jejího funkčního projevu. Naše poznání neroste stejně rychle jako množství získaných informací. Rozmanitost biologických systémů je prostě příliš vysoká a selekční procesy jsou všudypřítomné. Neznáme vliv variability genomu v populaci, abychom mohli odhadnout příčinné důsledky mutací od pouhého informačního šumu. To vše předpokládá další získávání a zpracování mnohem větších objemů dat, než se dnes vyskytují ve všech ostatních vědeckých disciplínách dohromady. Teprve poté budeme schopni začít syntetizovat látky a tkáně, které budou připravené přímo na míru každému člověku, zvířeti nebo procesu. Právě to je úkol pro biologii 21. století, jak se můžeme dočíst v publikaci Positioning Synthetic Biology to Meet the Challenges of the 21st Century.
Jak bylo řečeno výše, dnes se biolog nachází ve stadiu porozumění jednoduchým molekulárním dějům a buněčným systémům. Naše snaha se proto soustředí na vytvoření prvních prototypů jednoduchých obvodů, které zahrnují enzymatické dráhy a jejich regulační komponenty. Byla syntetizována první primitivní buňka s minimalistickým genomem, který bude možné dále doplňovat o specifické funkce. Tím se zabýval také Craig Venter, který dříve vedl soukromý projekt sekvenování lidského genomu, posléze sekvenoval jakékoli organismy, které se nacházejí na naší planetě1), a přispěl tak významně k digitalizaci života na Zemi. Dnes je prezidentem vlastního ústavu, kde se věnuje právě syntetické biologii. Jeho tým vkládá syntetizované primitivní genomy komenzálních mykoplazmat do těla kvasinky, kde s ním teprve může manipulovat, nebo jiných mykoplazmat, která tím mění.
V březnu 2014 ohlásil jiný tým v časopisu Science syntézu prvního plně funkčního kvasinkového chromozomu (S. cerevisiae), který tvoří pouhých 2,5 % eukaryotického genomu (abstrakt). Dalších pět let bude trvat mezinárodnímu konsorciu, které na základě této práce vzniklo, aby dosyntetizovalo celý kvasinkový genom.2)
Ilustrativní popis SynBio je k vidění na tomto videu (v angličtině):
Systémová biologie nám pomohla číst komplexní informaci skrytou v přírodě, kopírovat ji již delší dobu umíme díky metodám genetického inženýrství a zapisovat kód zatím v omezeném rozsahu dokážeme též díky chemické syntéze. Nyní nám ještě zbývá této informaci porozumět a dovést ji tak k poznání, kterého budeme schopni využít. Logicky proto dnes institucionalizace oboru syntetické biologie ve vědeckých ústavech renomovaných univerzit (Harvard, MIT, Berkeley, Imperial College…), navazuje na vznik ústavů systémové biologie na počátku tisíciletí jako základního pilíře.
Harvardova univerzita je příkladem instituce, která zaujímá přední místa v oblasti SynBio objevů. George Church zde vytvořil nový syntetický systém pro generování náhodných verzí proteinů a jejich následnou selekci pro zvolenou funkci, nazvanou MAGE (PDF). Pamela Silver vložila cyanobakterii do zebřičky (Danio rerio), aby tato ryba mohla využívat sluneční energii (PLoS ONE).
Univerzita nedávno založila úplně novou instituci Wyss Institute, která se bude věnovat oboru SynBio, a to na základě soukromého daru, který převýšil všechny dary v minulosti, od svého bývalého absolventa.
Nové aktivity typu syntheticbiology.org, openwetware.org, synbioproject.org  a dalších volně rozšiřují znalosti o SynBio. V  budoucnu se budou nabízet dostupné nástroje v režimu open-source. Komerční úspěch můžeme zaznamenat na jednom velmi dobrém příkladu možností racionálního návrhu. Tím je revoluce v přípravě genetických modifikací. Od restrikčních enzymů přes rekombinační systémy se dnes technologie posunula k nástrojům typu umělých enzymů TALEN. Díky nim se proces přípravy geneticky modifikovaných organismů zkrátil z roků na dny. Dnes víme, jaká aminokyselina TALENu se váže na konkrétní nukleotid v molekule DNA. Následně takový konstrukt naštěpí DNA molekulu v definované pozici a připraví ji tak k výměně za jinou. Asijské firmy mají v mrazácích připraveny desetitisíce specificky cílených molekul pro celé genomy. Stačí jen zavolat, jaký gen chcete vyřadit, a kurýrem si nechat poslat nástroj. Za týden máte hotovo.
Pro financování nových projektů se začínají specializovat nové grantové agentury, například Living Foundries (pod DARPA) a velice brzy budou schopné poskytnout dobré příklady a přitáhnout pozornost investorů, kteří dočasně ztratili zájem vzhledem k neúspěchu velkých průmyslových projektů typu biopaliv.
Jednoduché produkční systémy vzniklé na principu běžného vnesení jednoho genu za účelem jeho masové produkce nejsou vhodným příkladem SynBio. Jedná se totiž o běžné GMO. Takto se dnes produkují analogy přírodních látek ve větším objemu a s menšími náklady, než jaké jsou spojeny s jejich získáváním z přírody. Ekonomický aspekt je přitom právě tím nejdůležitějším faktorem při uvedení nového produktu nebo postupu na trh, SynBio nevyjímaje. Dnes dokážeme produkovat náhradu biopaliv v bakteriích s vysokými výtěžky, ale samotná několikanásobně vyšší cenová kalkulace nákladů neumožňuje jejich rozšíření na trhu.
Dokáže SynBio přispět k cíli zvýšit produkci biopaliv ze současných 3 % na téměř třetinu v roce 2050? Vzhledem k současným konfliktům, při kterých se energetické zásoby Ruska stávají zbraní, toho možná dosáhneme ještě dříve. Ekonomické zvýhodnění ve formě dotací a daňových úlev se prozatím do SynBio nedostává, vidíme ho spíše u produkce biopaliv z řepky, kukuřice nebo u alternativních zdrojů energie. Udržitelnost masové produkce ve standardních producentech (bakterie, kvasinky, řasy a viry) je hlavní otázkou pro budoucnost. Cukry, na kterých je tato produkce historicky založená, musí být získány z obrovského množství biomasy. A člověk nemůže akceptovat masivní kácení tropických lesů jen proto, abychom šetřili fosilní zdroje.
Další zásadní nevýhodou dnes zavedených biotechnologií je jejich genetická nestabilita a volný přenos genů u stávajících produkčních systémů. Genetická kontaminace všemi směry v přírodě je běžným jevem, a je to jeden ze stavebních kamenů života, bez kterého by nevznikala tolik potřebná rozmanitost. Tu přirozenou nevidíme, tu modifikovanou u GMO se dnes pouze snažíme kontrolovat, ale už ne řídit. Přesto ale zůstává vážnou otázkou, protože taková změna je nevratná.
U produktů SynBio je možnost jejich bezpečnostního řízení a kontroly nepoměrně větší (viz výše). Předpokladem je, že použijeme jiný kód, který nebude se stávajícím přírodním kompatibilní a nebude se tedy mísit. O tom je potřeba diskutovat.
Alternativně může SynBio přijít s návrhem úplně nových výrobních systémů, které budou o několik řádů efektivnější. Nabízí se využití řízených in vitro evolučních systémů, které jsou velmi rychlé a kontrolovatelné. Vše je pouze otázka času.
Prozatím se SynBio vydává spíše cestou produkce drahých látek v malých objemech. Příkladem jsou kosmetické oleje a vůně, potravinářské příchutě (vanilka, citrusy) a mnoho lékařských aplikací (léčiva, vakcíny a vytváření nových syntetických ekosystémů, např. ovlivnění mikrobiomu v lidském střevě; bakteriofágy a bakterie, které rozkládají bakteriální biofilmy; regulace bakteriální rezistence na antibiotika; detekční senzory nemocí a jiných hrozeb včetně biologických zbraní). Ano, lze namítnout, že většina z toho tu už byla. Není to nic nového. Ale byly to právě jen součástky a teprve SynBio je spojuje do autonomně fungujících naprogramovaných strojů s pamětí, možná i s inteligencí. Sofistikovanější biologické systémy mohou produkovat energii z netradičních surovin, identifikovat účinné látky a uvolňovat je v optimálním čase.
Reálné průmyslové aplikace jsou však ještě vzdálené.
Nyní se SynBio nachází v roli bratří Wrightů, kteří ještě nevědí, zda budou opravdu létat. Větší pesimisté tvrdí, že se obrazně nacházíme na úrovni prvních manufaktur ještě o století dříve a netušíme, že nové biomanufaktury mohou přinést lidstvu auto a letadlo. Je velice těžké předvídat, zda se oblast SynBio stane novým průmyslem typu polovodičových součástek a počítačových strojů. V každém případě má ovšem nakročeno razantním způsobem.
V Čechách bohužel stojíme opodál. A je to škoda. Matematika, strojírenství a softwarové inženýrství jsou u nás stále na úrovni. Navíc je v české kotlině pevně zakořeněna kulturní tradice oživování strojů rabi Löwem a Karlem Čapkem. Máme dnes dost talentů, podpory a odvahy na to, abychom svět obdařili dalším golemem či robotem, tentokrát z dílny SynBio?
1) K tomu podrobněji ve volně přístupném článku Heleny Štorchové Geny a moře z časopisu Vesmír 2009/3.
2) Doporučuji shlédnout přednášky Craiga Ventera před těmito objevy a po ohlášení prvního z nich, stejně jako koncepční přednášku o SynBio od Drewa Endyho ze Stanfordovy univerzity.
Problém české vědy nespočívá ani tak v obecném nedostatku peněz, jako v jejich nešťastném rozdělování. Příliš mnoho prostředků putuje k průměrným a podprůměrným týmům na úkor těch nejlepších. Trpí tím především talentovaní mladí vědci, kteří u nás mohou jen obtížně vybudovat vlastní výzkumné skupiny a plně uplatnit originalitu svého myšlení.
Tak by se daly shrnout hlavní závěry debaty tří významných českých chemiků, kteří se koncem března sešli v Olomouci. Josef Michl a Pavel Hobza přijali pozvání Radka Zbořilado Regionálního centra pokročilých technologií a materiálů (RCPTM), které Zbořil vede. Dva nejúspěšnější žáci Rudolfa Zahradníka do Olomouce přijeli při příležitosti Zahradníkovy přednášky, jíž oficiálně zahájil přednáškový cyklus nesoucí jeho jméno (byť přednášky probíhají už od roku 2013).
Vesmír byl debatě Josefa Michla, Pavla Hobzy a Radka Zbořila přítomen a nabízí vám to nejpodstatnější, co na ní zaznělo.
ČTĚTE TAKÉ: Reakce Václava Hořejšího – Esa se někdy mýlí…
Josef Michl
Dva domovy a dvě pracoviště střídá tropický biolog a entomolog Vojtěch Novotný již téměř dvacet let. V zimě České Budějovice, v létě Papua-Nová Guinea. V rozhovoru líčí, jak se proměnila za tu dobu novoguinejská společnost, proslavená dříve hlavně lidožroutstvím a kmenovými válkami. Odhaduje, jakou naději na přežití má tamní tropický prales na Zemi. Přibližuje, jak se provozuje věda na ostrově a jaké výsledky světu čeští biologové přinesli. Mimo jiné jednou větou vymazali z planety 25 milionů druhů hmyzu. Teď pracují na vysvětlení, proč i po této revizi přece jen v tropech pořád zůstává víc druhů hmyzu než v mírném pásu.
Prof. RNDr. Vojtěch Novotný, tropický biolog
V jakém stavu byla novoguinejská společnost, když jste na ostrov poprvé vstoupil? — Papua-Nová Guinea (PNG) měla vždy pověst konce světa, poslední nepoznané země, kam je ještě možné se vypravit za dobrodružstvím. Přijel jsem tam poprvé v roce 1995, což bylo již období emailové, nikoli ale internetové. Viděno českou optikou to tehdy byl dosti extravagantní podnik, veškeré informace jsem čerpal z tištěného průvodce Lonely Planet. V opačném směru byl přenos informace ještě obtížnější, Novoguinejci měli informace o okolním světě velmi zprostředkované. Oproti době předválečné už sice i v odlehlých vesnicích věděli, že svět pokračuje i za obzorem a zahrnuje i jiné národy a kontinenty, jak ale takový širší svět funguje, pro ně zůstávalo naprostou záhadou. Dnes si můžeme vyhledat na internetu cokoli – a činí tak nejen naši studenti před první cestou na ostrov, ale i Novoguinejci. I do odlehlých vesnic dospěl mobilní telefon a s ním i Facebook, domorodci se globalizovali.
Průměrný Novoguinejec toho ví dnes daleko více o okolním světě – kolik toho ví naopak průměrný Čech o Nové Guineji? — Civilizace ostrova Nová Guinea si až donedávna vystačily samy, takže pro Novoguinejce je existence přídatných kontinentů vlastně jen zajímavým bonusem. Nová Guinea má naopak celosvětově jasně definovanou mediální roli, totiž ostrova bývalých lidožroutů se zajímavými domorodými tanci. Proto je také většina filmů z ní stále stejná, vše moderní se pečlivě ze záběrů vynechá, takže zbudou jen tance v maskách. Taneční tradice zůstávají sice dodnes živé, ale mají v moderním životě domorodců přesně vymezené role, podobně jako u nás třeba vánoční zvyky. Představte si, že by do Česka jezdili zahraniční dokumentaristé a rok co rok natáčeli výhradně, jak si Češi kupují kapry z kádí a zdobí vánoční stromek.
Lidé žijí stále v pralese vesnickým způsobem, ale už tedy mávají mobilem a lahví kokakoly. Co ještě přetrvává nezměněné? — Sedmimilionová populace Papuy-Nové Guineje je opulentně, snad až nesmyslně kulturně rozmanitá, neboť hovoří 750 jazyky; tomu vůbec nejrozšířenějšímu rozumí jen pět procent obyvatelstva. Taková nepraktická rozmanitost vznikla díky historické neschopnosti Novoguinejců volně cestovat po své vlastní zemi, a to díky nepřátelským sousedům v době kmenových válek. Dnes tato diverzita sice fascinuje jazykovědce, ale z hlediska fungování moderního světa jde o neudržitelný luxus, ohrožovaný nejvíce právě mobilním telefonem.
Jsou tedy, s dalším rozvojem civilizace, tamní pidijazyky nutně odsouzené k zániku? — Novoguinejci, a my cizinci s nimi, žijeme v mimořádném období, kdy veškerá rozmanitost vytvořená režimem kmenových válek přežívá a my se jí můžeme kochat, tím ji ale zároveň spolehlivě ničíme. Novoguinejec před sto lety znal několik jazyků svých sousedů, informace o zbývajících stovkách jazyků na ostrově mu byla zcela nedostupná. Dnes může cestovat po celé zemi, ale tím právě přispívá k tomu, že se ty stovky jazyků stávají nepraktickými. Podobnou situaci nazývají biologové extinkčním dluhem, kdy po změně prostředí, třeba fragmentaci tropického lesa, sice ještě mnoho druhů přežívá, ale z dlouhodobého hlediska jsou odsouzeny k vyhynutí a je jen otázkou času, kdy a jak budou jejich populace zlikvidovány, třeba rokem špatného počasí, náhlou infekcí či nedostatkem potravy. Totéž platí bohužel i pro jazyky na PNG. Pokud Novoguinejec zavolá na náhodné mobilní číslo ve své zemi, má zhruba jen jednoprocentní šanci, že se dovolá mluvčímu téhož rodného jazyka. Volaná osoba ovšem kromě toho také hovoří univerzálně rozšířenou pidžin angličtinou a ta se tedy bude logicky profilovat jako jazyk telefonie a nakonec i veškeré komunikace.
Patrně se rodný jazyk vytrácí u mladších ročníků a vzdělanějších lidí. — Náš vlastní výzkum na Facebooku ukázal, že internetová generace mladých Novoguinejců již výrazně zaostává ve svých jazykových schopnostech za generačními druhy ve vesnicích, kde internet dosud není. Nejen znalost jazyka, ale i ústně předávaných vědomostí o rostlinách a živočiších jakož i kmenových tradicích klesá s rostoucím školním vzděláním, a to i mezi lidmi v téže vesnici. Náš test odhalil neuvěřitelnou generační propast ve vzdělání. Jeho účastníci měli typicky vysokoškolské vzdělání a plná třetina z nich už neovládala svůj kmenový jazyk, zatímco jejich rodiče měli nejčastěji šestitřídku a kmenovým jazykem vládli všichni. Dalším klíčovým faktorem bylo, zda děti pocházejí z jazykově smíšeného manželství. Pokud ano, poznamenalo to jejich jazykové znalosti. Nejhůř dopadly dcery při zvládání rodného jazyka svého otce. Smíšená manželství ovšem vznikají nevyhnutelně, jakmile se lidé začnou míchat ve městech.
Ve městech používají Novoguinejci nějaký místní dominantní jazyk, nebo pidžin? — Jazykem vzdělaných vrstev je angličtina, vesničané mluví pidžin. Zajímavé je, že mnoho jazyků je tak malých, že se mohou vyvíjet velmi rychle, neboť je snadnější zavést nové slovo do jazyka s tisícovkou mluvčích, než třeba do češtiny. Na druhou stranu tyto jazyky nemají sílu ani ambici se modernizovat, takže nevytvářejí nová slova pro nové fenomény doby a přijímají pro ně anglicismy. Pojem moderní je zde myšlen široce, zahrnuje například i názvy dnů v týdnu nebo komplikovanější číslovky, o počítačích či telefonech nemluvě. Přesto jsou v mnoha vesnicích tradiční jazyky stále velmi živé.
Vylidňují se vesnice? Nastává, tak jako v jiných zemích, odliv do měst? — Novoguinejská vesnice je svojí kvalitou na světové úrovni a pobyt na tamním venkově řadí cizinci k nejpříjemnějším zážitkům. Naopak Novoguinejci stále ještě nezvládli umění života ve městech, takže Port Moresby se s přehledem umísťuje na konci všech žebříčků kvality života ve světových městech, typicky v poslední desítce ze 150 hodnocených. Tak vnímá situaci zcestovalý cizinec, jemuž například vadí, že se setměním se veškeré obyvatelstvo z obavy o své bezpečí zabarikáduje ve svých domovech, veřejná doprava přestane fungovat, obchody zavřou a ulice zcela osiří. Novoguinejský vesničan ovšem vzhlíží k Port Moresby jakožto lákavé metropoli, jejíž nevýhody ve srovnání třeba s Vídní, Curychem či Sydney, tedy městy mezinárodně nejlépe hodnocenými, jsou dílem zanedbatelné a dílem nepochopitelné. Přes lákání měst však zůstávají Novoguinejci na vesnici více, než je v současných tropech zvykem.
Čím to je? — Tradičním kmenovým vlastnictvím pozemků. To je totiž na PNG uznáno zákonem, nicméně není nikde zaknihováno, takže pokud si člověk své nároky neustále osobně nehlídá, snaživí příbuzní ho o pozemky rádi připraví. Profesionální kariéru lze ovšem dělat jen ve městě. Děti narozené v městských rodinách střední třídy tak ale už často nemají práva na pozemky ve vesnici svých rodičů. Vytváří, poprvé v historii PNG, vrstvu bezzemků. Ani na vesnici to ovšem není žádná selanka, zejména v odlehlých oblastech bez silničního spojení panuje do jisté míry oprávněná paranoia, že svět někam kráčí a oni jsou zapomenuti v pralese. Mají ovšem stále své pozemky, takže co potřebují k obživě, si snadno vypěstují, domy si postaví z vlastního pralesního materiálu a mají tak oprávněný pocit nezávislosti, zcela cizí komukoli žijícímu v Evropě.
Jsou schopní žít bez ohledu na civilizaci, která pučí za humny. — Náhlou izolaci české vesnice od okolního světa se zastavením pohybu lidí, zboží, peněz a informací by její obyvatelstvo nejspíš nezvládlo ani po dobu 24 hodin, a to zejména psychicky, až by byl v panice sveden boj o poslední bochník chleba v místním konzumu. Pro novoguinejskou vesnici by naprostá ztráta kontaktu se světem byla zprávou sice nepříjemnou, leč nikoli fatální, alespoň ne po prvních deset let. I přes její soběstačnost je ale na novoguinejské vesnici silná poptávka po novinkách moderního životního stylu. Proto je také nejčastějším, i nejčastěji nesplněným, volebním slibem nová silnice vedoucí do vesnice. Pro novoguinejskou vesnici ztracenou v pralese neplatí klišé o tom, jak se domorodci urputně snaží zachránit tradiční způsob života a izolovat se od svodů moderního života. Stejně tak jsou nesmyslné časté stížnosti turistů, že původní kultura je dnes zkažená tím, jak civilizace vtrhla do jejich oblíbené vesnice. Tak jako v Česku, i na PNG si lidé rádi zachovávají jistou míru kulturní kontinuity, zatímco lačně prahnou po novinkách.
O jaký pokrok nejvíc stojí, kromě spojení cestami a mobilními sítěmi? Do čeho jsou ochotni investovat? Do elektřiny? Vzdělání dětí? — Rostou investice do vzdělání, rodiče si začínají uvědomovat, že bez něj mají jejich děti kariérní volbu omezenou na pěstování batátů nebo banánů. Ani zdravotní péče není zadarmo, jak v nemocnici, tak u vesnického kouzelníka. Ve vážných případech je přitom rozumné zaplatit za oba způsoby léčby. Z mého pohledu se ale neúměrné množství peněz metabolizuje ve společenských ceremoniích, zejména pohřbech a svatbách. Novoguinejec tak utratí nejvíc peněz během několika dnů po své vlastní smrti. Výsledkem je sice důležité upevňování vztahů a spojenectví ve vesnické společnosti, nicméně zejména v Česku, kde je význam společenských ceremoniálů celosvětově jeden z nejmenších, nemáme pro takové investice příliš pochopení. Při nákupu spotřebního zboží má na vesnici prioritu petrolej na svícení, sůl, mačety, sekery a hřebíky, dále oblečení – nikoli ale boty – a potom následují již luxusnější předměty, z nichž nejžádanější je mobilní telefon.
Jak na tom je dnešní Nová Guinea s kmenovými válkami? — Nová Guinea má rozmanité i tradice v používání násilí. Dnešním rozdílům mezi Balkánem a Skandinávií odpovídá kontrast mezi horskými kmeny, kde kompetenční vztahy mezi klany a vesnicemi i nadále vedou k občasné kmenové válce, a mírumilovnějšími nížinami na pobřeží. Vše nejspíš souvisí s hustotou populace, i když to může být zjednodušený pohled biologa. V řídce osídlených nížinách byla populace regulována malárií. Nárůst populace usnadnil přenos malárie a tím zvýšil úmrtnost. Nikdo tedy nemusel soupeřit o půdu, té bylo vždy dost. Horská údolí, kde malárie není, byla naopak zalidněna hustě a místní obyvatelstvo je tak dodnes ochotnější k násilnému řešení sporů.
Dá se ale i tady pozorovat posun? Ubývá kmenových válek a přibývá mírových řešení? — V podstatě ano. Přechod z australské koloniální správy na samostatný stát v roce 1975 byl doprovázen růstem násilí včetně běžné kriminality, podobně jako náš přechod z komunismu. Dalším problémem byla částečná náhrada luků a šípů střelnými zbraněmi v kmenových válkách, což vedlo ke zvýšené úmrtnosti. Společnost reagovala moderně, přechodem z válčení na finanční náhrady za způsobené škody a křivdy, takže kmenová válka je dnes až v druhém sledu možných řešení problémů.
Může vůbec vláda ovlivnit situaci mocenskými zásahy? V tomto případě třeba zamezit zásobováním zbraněmi? — Úžasná fragmentace země představuje jistou výhodu. Hovoří se 750 jazyky, takže se nikdo nedomluví s nikým a politické i kriminální struktury jsou roztříštěné. Nevznikají tak nekonečně vládnoucí strany či rodinné klany, ani mafie operující na širokém území. Pro demokracii a správu státu má rozdrobenost populace mezi mnoho kmenů, z nichž žádný není dominantní, zjevné výhody.
Člověk by očekával v tom babylonu spíš mocenský chaos. — Propad do chaosu očekával po vzniku nezávislé PNG v podstatě každý, nicméně politologové nemají zjevně příliš zkušeností s analýzou demokracie v kmenových společnostech. PNG je jedním z mála příkladů fungující postkoloniální demokracie, kde například otec národa, první premiér Sir Michael Somare, je sice zobrazen na bankovkách, ale také strávil po prohraných volbách dvacet let v opozici, než se dostal do premiérského křesla znovu, aby ho posléze opět ztratil.
Mluvíte o roztříštěném demokratickém systému, který nedovolí vyrůst mafii. Jak je to s korupcí? — Korupce existuje všude a na Nové Guineji je bezpochyby rozsáhlejší než u nás, jen není celostátně organizovaná. Zacházení s penězi je obecně problematičtější v zemích, kde se nic nevyrábí, jen se tam těží suroviny. K nim patří i PNG. Nominálně má mnohem vyšší hrubý národní produkt na hlavu, než odpovídá životní úrovni většiny obyvatelstva, část peněz se tudíž evidentně ztrácí…
Stoupá tam životní úroveň? Vzkvétá společnost, nebo dochází k tomu, k čemu jinde, že chudí chudnou a vytváří se bohatá vrstva, která stále bohatne? — Nejlepší předpovědní hodnotu pro životní úroveň má informace, jak daleko žijete od nejbližší silnice. Ve městech životní úroveň a vzdělanost vzrostly. Vidíme to i při náboru zaměstnanců. Náš ideální pracovník strávil mládí v pralese, a tedy ho výborně zná a je v něm doma i psychologicky, takže mu nevadí dlouhé pralesní expedice, zároveň ale je výborně vzdělán, zvládá i laboratorní stránku výzkumu. Takový ideál je vzácný, nicméně v náboru mezi pralesními obyvateli jsme se za posledních dvacet let postupně přesunuli od absolventů základních škol přes školy střední až po absolventy univerzity. Dříve žilo na vesnici mnoho přirozeně inteligentních lidí bez příležitosti ke vzdělání, dnes již tito lidé většinou studují, takže je to podobný vývoj jako v České republice.
A v odlehlých koutech? — V odlehlých vesnicích se mnoho za posledních dvacet, někdo by řekl i sto, let příliš nezměnilo. Dokonce se tam dnes žije obtížněji než před půl stoletím, protože postupně zkolabovala dopravní síť, jež je spojovala se světem. Země má asi tři sta polních letišť, to je pravděpodobně světově nejvyšší počet na obyvatele. Letiště jsou dodnes vesničany láskyplně opatrována, ale přistává na nich stále méně letadel. Náklady na letecký provoz jsou vysoké, takže cestujících je málo a tím se dále zvyšují náklady. Život v zapadlé vesnici tedy může být velmi nákladný, pokud trváte na luxusu, jakým je spojení s okolním světem. Jeden z našich výzkumných projektů byl odkázán na polní letiště a byl tak jeden z našich nejdražších, neboť jsme platili sedmdesát korun za každý kilogram. Taková cena znemožňuje vesničanům většinu exportu, jedině káva je dostatečně hodnotná, aby po zaplacení letu zbyl vesničanům ještě nějaký zisk.
Už jsme mluvili o vlastnictví půdy, jak v reálu vypadá? — Právní uznání tradičního kmenového vlastnictví půdy je teoreticky výborný nápad, nicméně vlastnictví definované ústně tradovanými legendami o tom, který prapředek zasadil kterou palmu jakožto značku pozemkové hranice, se nepřenáší do právního systému britského typu snadno. Na PNG tak dnes téměř neexistují bezzemci a Novoguinejci jsou šokováni, když se dozvědí, jak málo půdy obvykle vlastní jejich evropští návštěvníci. Když je tedy nejhůř, nezaměstanost roste a akcie na burze klesají, je vždy možné vrátit se na vlastní pozemky a vypěstovat si potraviny nutné k obživě sám. Na druhou stranu nejasně definované vlastnictví prakticky veškeré půdy v zemi brání jejímu smysluplnému využití. To sice pomáhá ochraně přírody, neboť nevyužitá půda je víceméně automaticky chráněná, ale zpomaluje to ekonomický rozvoj. Pokud si jen pěstujete batáty, jak bylo ostatně zvykem dříve, kdy se tento systém vlastnictví půdy vytvářel, je vše v pořádku, jakmile ale máte ambicióznější plány, začínají problémy.
Snaží se stát tento systém formalizovat a zmodernizovat? — Ano, i když je jisté, že pokud k tomu dojde, dopadne to jako u nás kuponová privatizace, v níž se velice rychle vynořily osoby a instituce, velkoryse připravené občany zbavit problémů s nově nabytým vlastnictvím. Stejně tak i pozemky na PNG by se rychle soustředily do rukou obchodně založené menšiny. Tím by poprvé v historii PNG vznikla skupina zcela nemajetných občanů – zatímco dnes uvidíte v centru hlavního města Port Moresby méně žebráků, než ve středu Prahy nebo Curychu.
Jak je to s tlakem těžařů, s konverzí půdy na plantáže olejové palmy? Na rozdíl od Jávy nebo Sumatry zatím prales odolává, nebo se situace také setrvale zhoršuje? — Přes celou jihovýchodní Asii se valí vlna komerčního využívání tropických lesů a přeměny na plantáže. Filipíny byly odlesněny už dávno, později přišlo na řadu Borneo, kde dnes už mimo chráněné oblasti nezbývají žádné lesy, které by nebyly prokácené alespoň výběrovou těžbou dřeva. Exploatace teď dorazila na Novou Guineu, poslední zalesněnou oblast, za ní už je jen Tichý oceán. Zájem o novoguinejské lesy tedy roste. Tropické lesnictví má celosvětově pověst jednoho z nejzkorumpovanějších odvětví průmyslu. Na PNG se střetávají často naivní a málo vzdělaní domorodí vlastníci půdy, již mají právní moc o těžbě rozhodnout, s bezskrupulózními těžaři. Do toho se samozřejmě míchají ochranářsky orientované nevládní organizace a dále vláda, jež má na těžbě ekonomický zájem. Vesničani samotní nemají na těžbu dřeva často jednotný názor, neboť jde sice o zásah do kvality životního prostředí, ale také často o jediný možný zdroj příjmu. V mnoha jiných zemích je konflikt mezi domorodci a těžaři zároveň bojem o pozemky, na PNG jde hlavně o peníze. Výsledkem je složitá hra, jež často končí souhlasem domorodců k těžbě lesa.
Kromě těžby však mění prales i zakládání políček. — Domorodé stěhovavé zemědělství, kdy se zhruba hektarová zahrádka vyklučí v primárním tropickém lese, osází směsí plodin a po jedné až dvou úrodách opustí pro vyčerpání půdy, je velmi starobylým způsobem obdělávání půdy, v němž náhrada kamenné sekery ocelovou představuje jedinou modernizaci v posledním století. Zemědělství se ostatně na Nové Guineji provozuje už několik tisíc let, bylo zde jako v jedné z mála oblastí světa přímo vynalezeno. Nicméně je velmi neefektivní, takže pro ochranu přírody by paradoxně bylo žádoucí odklonit se od organického pěstování a přidat něco hnojiv a pesticidů.
Jakou měrou mizí les kvůli komerční těžbě a jakou se na mýcení podílejí sami vesničané? — Mýcení lesa na zahrádky stěhovavého zemědělství je stejně významné jako komerční těžba. Z hlediska ochrany přírody jde tedy o srovnatelně negativní jevy, nicméně kácení lesů chudými vesničany pro vlastní obživu lze na rozdíl od komerční těžby jen obtížně kritizovat. Je možné doufat, že Novoguinejci se přesunou z venkova do měst a začnou se zabývat něčím jiným, než stěhovavým zemědělstvím, dříve, než většina lesů zmizí. Ve většině tropických zemí se tak již stalo.
Opravdovou katastrofou je asi přeměna lesů na plantáže. — Plantáž takové palmy olejné je technicky les, rostou tam totiž stromy, ale biologicky je to poušť. Přeměna tropického lesa na plantáže je bohužel motivována mimo jiné i módou energetických paliv. Boj proti globálnímu oteplování tak přispívá k ničení tropických lesů, což považuji za selhání biologů. Nároky na půdu nutnou k pěstování potravin v dnešním světě jsou sice velké, ale lze je uspokojit. Proto jsou také hladomory stále vzácnější. Pokud bychom ale chtěli nahradit dnešní fosilní paliva biopalivy, nestačila by k tomu plocha celé planety. Ochranáři přírody nezodpovědnou propagací biopaliv spoluvytvářejí neomezenou poptávku po vykácení tropických lesů a přeměně na plantáže.
Podaří se podle vás poslední novoguinejské lesy zachovat, nebo i v nich poroste za pár let jen palma? — Vlastnictví půdy je natolik komplikované a rozdrobené, že vznik velkoplantáží v nejbližší době nehrozí. Naopak těžba dřeva bude nejspíš pokračovat, i když z hlediska poměru zisku a dopadu na životní prostředí je mnohem nevýhodnější, než třeba těžba minerálů. Jsem zastáncem důlního průmyslu, jeho vliv na životní prostředí, pokud se těží moderně, je omezený ve srovnání s plošnou těžbou tropického lesa. Na korunu zisku mají zemědělské a lesnické zásahy mnohem větší vliv na přírodu než doly. Pokud bude pokračovat zájem Číny o suroviny, může se PNG uživit spíše těžbou surovin než dřeva. Nicméně velké, zdánlivě nekonečné pralesy se na PNG zachovat nejspíš nepodaří, neboť se tak nestalo v žádné souvisle osídlené zemi, ať už v tropech nebo mírném pásmu. Lidé v souvislém pralese žijí neradi, jakmile mají technické možnosti, tak krajinu přemění na mozaiku polí, pastvin, lesíků a zástavby. Klíčovou otázkou je, zda se v takové krajině podaří zachovat síť chráněných lesů v původním stavu či nikoli.
Už si cenu svých lesů místní uvědomují? — Představa, že obyvatelé tropických lesů mají své lesy bezvýhradně rádi a chtějí je chránit za každou cenu, je stejně naivní jako představa, že obyvatelé našich panelových sídlišť mají rádi paneláky. Domorodci v pralese vždy ochranáře rádi vidí a o jejich projekty mají zájem. Představují pro ně příležitost k vytouženému kontaktu s okolním světem a ekonomické aktivitě – tedy paradoxně právě tomu, před čím se je tyto projekty snaží uchránit. Pokud mají domorodí majitelé možnost výběru mezi ochranou a těžbou lesa, téměř vždy si vyberou těžbu. Ochrana přírody bohužel pracuje s předpokladem, že pralesní domorodci les chránit chtějí, a to i zadarmo. Oni ve skutečnosti chtějí totéž, co všichni ostatní – tedy jistou kontinuitu své kultury a životního stylu doprovázenou nadšeným přijímáním technických i kulturních novinek z okolního světa.
Kdo tedy chce tropický les chránit? — Čím dále člověk žije od tropického lesa, tím víc ho chce chránit. Takže v první řadě občané bohatých zemí mírného pásma. Tyto země si mimochodem vlastní lesy často vykácely již dávno. Lidé z rozvinutého světa jsou ale v tropech cizím elementem a jejich vliv je omezený. Ochrana tropické přírody bude nakonec záviset na tom, zda si ji budou přát i obyvatelé tropů. Tak jako v Čechách chtějí Šumavu chránit více Pražáci než obyvatelé Kvildy, i v tropech je ochrana přírody doménou vzdělaných urbanizovaných elit. Ty v poslední době nabývají na významu. S růstem bohatství klesá i rychlost populačního růstu, což je klíčový faktor pro ochranu přírody v tropických zemích. Takže sledujeme napínavý závod s časem: zbohatnou tropické země dostatečně rychle na to, aby zastavily populační růst a začaly se zajímat o ochranu přírody dříve, než bude pozdě a tropické lesy zmizí? Vývoj posledních desetiletí zakládá důvodu k opatrnému optimismu.
U vás na vědecké stanici dochází ke splynutí světů: českého a novoguinejského, evropského a asijského. Civilizovaného a domorodého. Jak to funguje dohromady? Jak jde skloubit dejme tomu pracovní morálku? — Nejlépe se osvědčila společná práce Novoguinejců s dovezenými doktorandy a vědci z Čech. Teprve na Nové Guineji si člověk uvědomí, jak důležitá je mnohaletá drezúra z našich škol, vedoucí k tomu, že jsme zvyklí dodržovat termíny, chodit pravidelně do práce a plánovat do budoucna. To vše jsou schopnosti na novoguinejské vesnici poměrně neobvyklé. Naopak Novoguinejci se cítí doma i ve spartánských podmínkách pralesního tábora, což nelze říci o Evropanech; ti začínají být po pár měsících strávených v pralese neklidní a dožadují se civilizace. Společná česko-novoguinejská práce tak spojuje výhody obou stran, kromě toho je mnohem zajímavější, než by byla v národnostně homogenním týmu.
Zaměstnávání místních výzkumníků je váš „vynález“. Díky nim můžete na ostrově působit celoročně, práce stále běží, zatímco zahraniční expedice trvají většinou jen po dobu letních prázdnin. Přebírají jiné týmy tento váš přístup? — Naše práce s pralesními obyvateli, vyškolenými na paraekology je, společně s ještě déle fungujícím týmem Daniela Janzena v Kostarice, v tropické ekologii skutečně asi největší a hlavně nejpropracovanější – nikde jinde nemají srovnatelnou skupinu zkušených terénních biologů schopnou dlouhodobých expedic v tropických lesích. Díky tomu získaly oba týmy, Janzenův i ten náš, asi nejpodrobnější údaje o vztazích mezi hmyzem a rostlinami v tropickém lese. Naše data se již blíží půl milionu pozorování určitého druhu hmyzu žeroucího určitou rostlinu. O úspěšnosti tohoto modelu spolupráce nepanují mezi kolegy ekology pochyby, lze ji navíc ilustrovat i na našich publikacích. Společně s Janzenem jsme se snažili tento způsob výzkumu propagovat a napsali o něm několik článků. Výsledkem je, že se k nám za celá ta léta nikdo jiný nepřipojil.
Proč? — Pořídit si tým paraekologů je totiž mimořádně nákladná záležitost, neboť je třeba nejen vybrat a vyškolit jeho členy, ale také jim zajistit pracovní podmínky, včetně laboratoře, ubytování či dopravy do terénu. Taková investice se vyplatí jen pro dlouhodobý výzkum. Tím si v dnešní situaci, kdy jsou projekty rozparcelovány do tříletých grantů, nemůže být nikdo jist. Parataxonomický tým se tak podobá velkému nákladnému přístroji s drahým provozem – pokud ho už máte, můžete být produktivní a pustit se s ním i do velkých projektů, na něž jiní nemají, ale vyplatí se jenom, pokud je plně vytížen každý den v roce.
Vaše stanice byla již vícekrát napadena. Chodíte spát s mačetou. Krade se čím dál víc, nebo naopak kriminalita postupně klesá? — Papua-Nová Guinea je bohužel zemí, kde veškerý majetek musí být ve dne v noci strážen, což je drahé a také otravné. Změny za dvacet let nejsou velké a PNG zůstává jednou z nejnebezpečnějších zemí. Jedinou výhodou tohoto stavu je, že pokud cestujete po zbytku světa, zdá se vám většina zemí až nepochopitelně bezpečná. Zrovna jsem se vrátil ze své první návštěvy Kamerunu, kde jsem musel neustále mírnit své novoguinejské reflexy, protože tam byly zcela zbytečné.
Jak reálné je nebezpečí, že svou zbraň budete muset někdy použít? Uměl byste to? — To člověk pozná, až když k tomu dojde, nebudu spekulovat. Ale snažíme se náš tým sestavit vždy tak, aby byl obranyschopný.
Když odjíždíte na půl roku do Čech, zařízení, přístroje zůstávají. Musíte se spoléhat na místní lidi. — Na stanici průběžně zůstávají graduovaní papuánští biologové i čeští doktorandi. Organizaci běžného života a výzkumu na stanici se postupně snažím předávat do novoguinejských rukou, takže účetnictví, údržbu budov, provoz automobilů, organizaci terénních týmů a jejich zásobování, to všechno už dělá papuánský personál. To je jeden z pokroků dosažených v posledních letech, dříve na vše dohlíželi čeští doktorandi, zatímco dnes jsou naši Papuánci z  organizačního hlediska v zásadě nezávislí a mohou operovat klidně půl roku sami, moji studenti se mohou soustředit pouze na vědu.
Za ta léta se ve vědě a životě velmi proměnily technické možnosti, co to pro váš výzkum znamenalo? — Technický pokrok byl zkombinován také s bohatnutím Česka v posledních dvaceti letech, tyto dva faktory od sebe nelze oddělit. Pro tropického biologa se výrazně zlevnila doprava, dnes není problém dostat se z Čech kamkoli, i na tu Novou Guineu. Nástup počítačů a internetu je obecným fenoménem, ale možná důležitější v tropech než kdekoli jinde. Původní obavy, že počítače jenom zvýrazní nerovnost mezi vyspělým severem a rozvojovým jihem, se vůbec nepotvrdily. Naopak, počítače konečně otevřely cestu k informacím i pro tropické země, neboť udržovat v tropech připojení na internet je mnohem snazší, než papírovou knihovnu. Také umožnily velký rozvoj statistiky a tím i sofistikovanější analýzu ekologických dat.
Co vám přinesl nástup molekulární biologie? — Dlouhou dobu byla pro ekologii nepoužitelná, protože byla příliš drahá pro masové použití pro všechny druhy ve zkoumaném společenstvu. Ekologové sice věděli, že by měli ve svých analýzách zohledňovat i fylogenetické vztahy mezi zkoumanými druhy, ale nebyli toho až donedávna schopni. Molekulární biologie také konečně modernizuje taxonomii, tuto popelku biologie, takže snad již nepotrvá dlouho a budeme konečně schopni určovat druhy hmyzu automaticky podle DNA sekvencí, spíš než podle obávaných dichotomických určovacích klíčů. A konečně molekulární analýza bude již brzy použitelná k analýze potravních vztahů – takže z rozemleté housenky bude možné určit nejen její druh, ale také druhy živných rostlin v jejím střevě a parazitoida uhnízděného v jejích tkáních.
Jak se toto všechno projevilo na výsledcích práce tropických ekologů? — Ekologie bývá kritizovaná, že se zabývá stále stejnými otázkami, na něž nikdy nepřinese žádnou definitivní odpověď. To je nevyhnutelný problém studia složitých ekosystémů. Nicméně je pravdou, že po dlouhých 250 letech systematického výzkumu nemají biologové odpověď ani na jednoduchou otázku, kolik druhů hmyzu vlastně na Zemi žije. Víme ale, že jich je hodně – což vede ke spojitým otázkám, jak tato diverzita vznikla evolučně a jakými ekologickými mechanismy se v tropických ekosystémech udržuje. V poslední dekádě nastal v tropické ekologii zásadní pokrok, zejména v tom, že začala konečně používat metody studia již dlouho typické pro Evropu, kde jsme schopni studovat interakce mezi druhy v detailu.
Tedy například potravní sítě, čili kdo koho žere. — Jistě poznání interakcí je důležité právě pro objasnění mechanismů umožňujících koexistenci tak velkého množství druhů – jak rostlin, tak i živočichů – v tropických pralesích. Dnes už třeba víme, že v jednom našem studovaném pralese na Nové Guineji žije na dvou stech druzích stromů téměř deset tisíc druhů býložravého hmyzu. Tento systém zahrnuje zhruba padesát tisíc potravních vztahů mezi určitým druhem hmyzu a druhem stromu. Časově náročné studie potravních vztahů a experimenty zkoumající, co se stane, když jisté druhy do systému přidáme, nebo je z něj naopak vyloučíme, neodpovídaly modu vivendi oněch spanilých jízd během akademických prázdnin, z nichž se tropická ekologie až donedávna převážně sestávala.
Na čem tedy zrovna teď oním moderním způsobem pracujete? — Studujeme změny ve složení potravních sítí podél dvou zásadních ekologických gradientů: nadmořské výšky, od nížiny po tropickou hranici lesa okolo 3500 metrů nad mořem a zeměpisné šířky, od tropů do mírného pásma. Zjednodušeně řečeno si klademe otázku, kterou nastolili již Darwin a Walace a další viktoriánští biologové: Proč je v tropech víc druhů rostlin, hmyzu a živočichů, než v mírném pásu?
O vašem srovnání novoguinejského lesa a lužních lesů jižní Moravy referoval i časopis Science v článku „Proč je v tropických deštných lesích tolik druhů býložravého hmyzu?“ — Přišli jsme s mírně provokativním tvrzením, totiž že velké druhové bohatství tropického hmyzu je způsobeno výhradně  druhovým bohatstvím vegetace, na něž hmyz reaguje. Ukázali jsme, že počet hmyzích druhů v moravském lužním lese a novoguinejském deštném lese se od sebe nijak neliší, pokud jej srovnáme mezi vzorky vegetace vybranými tak, aby měly stejnou fylogenetickou rozmanitost na obou lokalitách – tedy nejen stejný počet druhů stromů, ale i stejné evoluční vzdálenosti mezi těmito druhy. Čili na tropickém hmyzu není nic zvláštního, jenom to, že žije na tropické vegetaci, jež je mnohem rozmanitější než ta v mírném pásmu. Článek vyvolal zajímavou diskusi o tom, jak smysluplně porovnávat tak odlišné ekosystémy, jakými jsou lesy mírného a tropického pásma.
Kde všude ještě budete porovnávat? — Letos zkoumáme lesy Nové Guineje, kde očesáváme stromy pokácené domorodci kvůli novým zahrádkám pro stěhovavé zemědělství. Výzkum navazující na kácení tropického lesa je mezi ekology poměrně neobvyklý, mnozí s ním mají psychické problémy, protože kácet tropické lesy přece nechceme. My jsme ale toho názoru, že kácení stejně nezastavíme, a tak je škoda, když alespoň není doprovázeno výzkumem. Dále sbíráme hmyz s pomocí vysokozdvižné plošiny z korun lužních lesů na Moravě, to je projekt vedený Pavlem Drozdem a Lukášem Čížkem. A konečně můj doktorand Martin Volf vede česko-japonský tým, jenž zahájí sběr hmyzu s použitím jeřábu, instalovaného doprostřed přirozeného lesa na japonském ostrově Hokkaido. Ještě bychom chtěli použít podobný jeřáb provozovaný ekology v Panamě, jakož i kácení lesa v Gabonu a vysokozdvižnou plošinu ve Spojených státech, abychom tak měli tři zeměpisně nezávislá srovnání mezi lesy tropů a mírného pásma. Původně česko-novoguinejský projekt se tak rozrůstá na úsilí skutečně globální, vedené ovšem z Českých Budějovic.
Techniky přibývá, ale peněz na vědu ubývá. Jste i vy ohroženi škrty v rozpočtech na vědu? — Jsme v poněkud neobvyklé situaci, kdy výzkumnou stanici plně vybavenou zaměstnanci, automobily a laboratořemi už dvacet let financujeme téměř výhradně z grantových peněz. Stačí tak málo, a celá novoguinejská operace může být na zavření. Tato zodpovědnost vyžaduje neustálé úsilí při hledání finančních zdrojů a také jejich kreativní kombinaci z různých zdrojů a zemí. Nyní máme finance zejména z Česka, ale také ze Spojených států a Velké Británie. Podpora vědy v České republice se za uplynulých dvacet roků výrazně zlepšila, nicméně situace v posledních několika letech dává důvod k obavám z budoucnosti. Snažím se nicméně zůstat optimistou, k založení výzkumného programu v pralesích Nové Guineje je ostatně jistá míra optimismu nezbytná.
Uzobnete kus lesa, abyste popsali celý svět. Tuto selektivní metodu jste použili i ve vaší nejslavnější práci, publikované v roce 2002 v Nature, která opravila počet druhů hmyzu na planetě. — Druhové bohatství hmyzu vázaného na vybrané druhy rostlin jsme extrapolovali na celou vegetaci. To není úplně nová metoda, jako první ji použil kolega Westwood v roce 1833, kdy spoléhaje na tehdejší znalosti, odhadl celkový počet druhů hmyzu na půl milionu. O 150 let později použil stejnou metodu ekolog Terry Erwin na svoje vzorky hmyzu získané sběrem z korun tropických stromů pomocí insekticidu. Z jediného druhu stromu v Panamě mu opadalo 682 druhů brouků a na jejich základě dospěl k celosvětovému odhadu 30 milionů druhů hmyzu žijících na 50 tisících druzích dřevin. Jeho práce se stala populární mezi ochranáři tropické diverzity, jimž se vysoký počet druhů hmyzu zamlouval. My jsme strávili léta studiem toho, kolik druhů hmyzu se na jednotlivých tropických stromech skutečně živí, a zjistili jsme, že většina z nich jsou jen nezainteresovaní turisté. A tak jsme Erwinův odhad celosvětové diverzity hmyzu opravili na šest milionů druhů, z nichž jenom asi milion je vědecky popsán.
Ohledně těchto vašich výsledků, které korigovaly počet druhů hmyzu na Zemi, již žádný spor není? — Na rozdíl od ochranářské veřejnosti většina taxonomů Erwinův lákavě vysoký odhad nikdy nepřijala, naše revize se naopak setkala s pochopením. A to i přesto, že jsme přes noc způsobili vyhynutí 25 milionů virtuálních druhů hmyzu.
Každý posun v historii lidstva, jakkoli pokrokový a potenciálně přínosný, se musí potýkat s lidskými strachy a obavami. S tím, jak a proč jsme ochotni přelomový krok přijímat, či nepřijímat. Situace bývá o to komplikovanější, oč různorodější reakce vyvolává vzhledem k panujícím postojům ve společnosti, tradicím, uctívaným hodnotám, míře a stylu informovanosti, obavám a nadějím, které skýtá. Syntetická biologie je právě takovým tématem.
Nadšené vítání, zarputilé odmítání, případně akceptování příslibů a prvních výsledků syntetické biologie závisí na řadě faktorů a má velmi široký psychologický kontext. Pokusím se nastínit některé pohledy a psychologické mechanismy, které se mohou do této problematiky promítat. Jinak řečeno, zamysleme se nad tím, jak složitě se lidská psychika obecně srovnává s neobvyklými výzvami a podněty, ať už v osobním nebo „celospolečenském“ životě (což se leckdy prolíná).
Dobový kontext ve stručnosti znamená: V současnosti nejsme (míněno většinová celosvětová populace) tolik nakloněni novým vědeckým objevům, jako tomu bylo – přinejmenším u části některých „vlivných“ vrstev – v dobách oslňujících vynálezů, fascinujících objevů, nad nimiž bylo lidstvo u vytržení. I dnešní objevy jsou jistě oslňující a fascinující, ale lidstvo je tolik nesleduje, nestíhá nebo nezvládá sledovat, natož aby z nich bylo u vytržení.
Navíc se zdá, že cesty, které dnes překračují původní lidský potenciál, tak, jak ho nastavila příroda nebo Bůh, jsou vnímány poněkud kontroverzně. Stačí si uvědomit i zdánlivě směšné a okrajové momenty, s nimiž se dennodenně setkáváme: Komerční úspěch zaznamenávají zejména produkty, které se pyšní přívlastkem přírodní, případně domácí; tedy „nechemické“, „neumělé“, eventuálně „naše“. Malou roli pak hrají objektivní fakta o tom, co a do jaké míry je skutečně přírodní, „nechemické“ a „neumělé“. Ona nálepka a její vhodná marketingová propagace je důležitější.
Naopak samotný pojem „syntetický“, podobně jako třeba genové inženýrství, vzbuzuje nedůvěru, aniž by většina lidí tušila, co všechno se za ním skrývá.
Lépe na tom jsou objevy, které se týkají například možnosti vývoje levnějších pohonných hmot a dalších „neživých“ produktů. Zejména mohou-li být v souladu se současným trendem spojovány s ekologickým myšlením a šetřením přírody.
Například když vědci z Georgie Institute of Technology a Joint BioEnergy Institute využili bakterii Escherichia coli k produkci vysokoenergetického biopaliva, kritika jejich postupu byla vcelku zanedbatelná.
O to složitější to je v případech, kdy se mluví více méně otevřeně o možných zásazích do lidského organismu, neřku-li navazujících úvahách o vytváření „umělých živých tvorů“.
Je zajímavé, že protesty leckdy provázejí i projekty, které zachraňují životy, pokud zároveň vzbuzují obavy, že jsou příliš velkým zásahem do toho, co stvořil Bůh nebo příroda.
Zkrátka, argumenty hlasitě či podprahově apelující na to, co je či není podle přírody nebo podle Boha lidstvu předurčeno, se setkává s hlasitým i podprahovým nesouhlasem značné části společnosti.
Tím spíše stojí v této souvislosti za zmínku výrok amerického syntetického biologa Petera Schultze z kalifornského Scripps Research Institute, který se vyjádřil v tom smyslu, že práce na rozvoji SynBio by konal Bůh, kdyby měl na stvoření světa o den déle. Je to výrok namyšleně kacířský, nebo Schultz vystihl, na jaké asociace obdobné postupy narážejí?
Obecně vzato se mění způsoby prezentace, argumentace, přijímání a odmítání zejména v tak složitých oblastech, jako je syntetická biologie a jí podobné pojmy a směry. Ostatně na to upozornil i profesor Václav Pačes:1) „Bez výroby lidského inzulínu mikroorganismy by obětí cukrovky bylo nesrovnatelně více, než jich je dnes. Proti tomuto pokroku nikdo neprotestoval. Podle profesora Pačese to je tím, že v době, kdy vědci s tímto postupem přišli, nebyli „ochránci přírody“ zdaleka tak aktivní jako dnes. V současnosti organizují petici proti tomu, aby potravinářské firmy používaly kvasinkami vyráběný vanilin ve zmrzlině. A firma, Solazyme, která vyrábí olej pro kosmetické výrobky Sephory pomocí modifikovaných řas, raději tvrdí: „Naše produkty vyrábíme přirozeně pomocí mikrořas.“
Veřejnost se u obdobných otázek těžko dohledá objektivní pravdy o přínosech a rizicích. Tudíž zůstávají tzv. nezodpovězenými otázkami, tedy psychologickým jevem s dalekosáhlými konsekvencemi.
Již poměrně staré výzkumy z počátků psychologie jako vědy potvrdily a dodnes potvrzují, že člověk velmi nelibě snáší, je-li vystaven situaci, která nemá jasný závěr, není dořešena. Natož když setrvale k danému tématu získává protichůdné, rozporuplné informace.
Syntetická biologie jistě patří k otázkám a úkolům, které nejsou jednoznačně zodpovězeny ani dořešeny.
Člověk jako takový se přesto snaží zbavit oné nelibosti, takže chce sám pro sebe nedořešený úkol či nezodpovězenou otázku nebo alespoň svůj postoj k ní vyřešit. A to i za cenu, že podlehne převládajícímu mínění, líbivějším prezentacím, argumentaci, která mu je bližší, odpovídá jeho zakořeněným hodnotám, aniž by ale byla objektivní.
Syntetická biologie na jedné straně otevírá průlomové cesty. Jak známo, lidstvo jako celek jim však nebývá vždy nakloněno – někdy v nich část společnosti vidí cimrmanovské potvrzení cest, které nikam nevedou, někdy se jich obává, někdy je jejich stoupenci neprezentují tak, aby získali podporu či souhlas svých odpůrců.
Občas se ukáže, že odpůrci mají alespoň částečně pravdu, občas je méně zasvěcená část lidí (často lze mluvit o většině) zmatená, tudíž snáze ovlivnitelná těmi, kteří umějí lépe manipulovat, než těmi, kteří disponují pádnějšími odbornými argumenty. Souvisí to s tím, kdo a jak umí zacházet s metodami přesvědčování, dnes tudíž také s médii. A ta zprostředkovávají často informace protichůdné, zmanipulované, nevěrohodné, nesrozumitelné.
I pro vzdělanější a po objektivních faktech „bažící“ část společnosti je velmi obtížné se orientovat a hlavně se s pocitem opodstatněného a objektivního rozhodnutí přiklonit na tu či onu stranu. Dokáže to jen minimum lidí, další skupina zvažuje a váhá, nemluvě o těch, kteří vlastně nechápou základní princip věci. Jen málokdo se pídí po dalších informacích – a to navíc spíše jen ti, kterých se dané téma osobně týká. Nemnoho lidí také připustí, že zkrátka není na danou problematiku odborník, není schopen se zodpovědně rozhodnout, jaký názor je správný. Tato zmatečnost otevírá obrovský prostor pro manipulaci. Ukažme si příklady informací, jejichž kombinace logicky tuto zmatečnost jen posiluje.
Syntetická biologie může přinášet záchranu lidských životů, šetřit přírodu či řešit energetickou krizi. Přesto strmě narůstá počet společností, které proti rozvoji tohoto vědeckého odvětví zarputile brojí.
Část obyvatelstva sice považuje různé ekologické organizace za skupiny bláznů a snaží se zůstat vůči jejich argumentům imunní, ale pak se občas ukáže, že v lecčems měly pravdu. Nejen v tak obecných tvrzeních, jako že je lepší životní prostředí chránit než ho dál devastovat, ale i v některých odborných argumentech. Například v roce 2010 slavilo Greenpeace spolu s dalšími úspěch se svou kampaní proti používání bisfenolu A ve výrobcích přicházejících do styku s potravinami a v produktech určených dětem. Evropská komise uznala opodstatněnost rizik BPA pro dětský organismus a zakázala výrobu kojeneckých lahví s BPA.
Značně kontroverznější byla kampaň proti geneticky modifikované zlaté rýži, která vyvolala až hysterický odpor proti tomuto projektu, byť dával šanci uchránit množství dětí z chudších oblastí před slepotou v důsledku nedostatku vitaminu A. Ke kritice se ale připojila i řada odborníků s tím, že zlatá rýže dostatečně potřebu beta-karotenu pro organismus nepokrývá, takže až po letech byly zahájeny pokusy o účinnější verzi. Kde je tedy v této otázce pravda?
Kdo má zasvěcený názor na to, zda je na místě souhlasit s akcemi Přátel Země třeba proti genetické úpravě lososa? V čem bude takový losos lepší nebo horší, nebo budou lososi (lidé, příroda) takovou úpravou trpět?
Materiály Greenpeace citují celou řadu výzkumů, dokládajících jednoznačný odpor Američanů vůči geneticky modifikovaným potravinám. Někteří sociologové ovšem namítají, že bez bližší znalosti metodiky těchto výzkumů a konkrétního znění otázek je na místě podezření, že byly kladeny značně účelově, čísla jsou vytržena z kontextu a výsledky nelze považovat za zcela relevantní.
Vraťme se k syntetické biologii. I tomu, kdo příliš nedá na různé varovné argumentace nevládních organizací proti tomuto vědeckému směru jako celku, nedodá na jistotě fakt, že se příslušnými principy zabývala Evropská skupina pro etiku ve vědě a nových technologiích (EGE). Zdůraznila, že je nutné respektovat zejména etické a bezpečnostní principy – znamená to, že jsou v souvislosti se syntetickou biologií nějak (byť jen potenciálně) ohroženy?
Na nadšení (nejen skeptikům) nepřidají ani zprávy ve stylu: „Syntetická biologie se pokouší o změnu pozemského života od základu. Chce vytvořit umělý život.“
K masivnějšímu příklonu k syntetické biologii příliš nepřispívávají občas se vynořující tvrzení, kolik „nehorázných peněz by se jednou mohlo v tomto oboru otáčet“. Podezíravost a částečně i závist vesměs provázejí leccos, co zainteresovaným údajně přinese bohatství.
Z přehršle nastolených a obtížně zodpověditelných otázek vyplývá i následující: proč nejsou vědci, nejlépe sami syntetičtí biologové, tou jednoznačně přijímanou autoritou ve prospěch svého oboru? Proč nejsou vědci, kteří syntetické biologii rozumějí o poznání více než laikové, uznávanou autoritou pro ty, kteří instinktivně či z jakýchkoli důvodů nemají v toto odvětví důvěru?
Pravděpodobnou odpovědí je, že se vyjadřují příliš odborně, sofistikovaně, nad rámec laického chápání. Navíc mnoho lidí se brání situacím, kdy zjevně nerozumějí tématu a jsou vystaveni lidem chytřejším, vzdělanějším, příliš složitě se vyjadřujícím partnerům nebo protivníkům. Často pak inklinují k tomu buďto je neposlouchat, nebo k nim dokonce podvědomě získat antipatie. Zkrátka, jednoduchá, jasná reklamní (nebo i politická) hesla mívají větší efekt než sofistikované argumentace.
Mimochodem, když už jsme opakovaně použili pojem „sofistikované“, stojí za zmínku, s jakými reakcemi se setkávali starověcí sofisté: Sokrates v dialogu s nimi pravil zhruba toto: „Sofista tedy má, jak se nám vyjevilo, jakési zdánlivé vědění o všech věcech, ale ne pravdu.“
Možná mnozí nahlížejí na příliš odborně pojatá stanoviska a rozbory obdobně. Nejsou si jisti zejména v morálních a etických aspektech, těm odborným nerozumějí.
Výzkumy a experimenty realizované zhruba od 30. let minulého století spíše akcentují lidskou konformitu a poslušnost. Jedním z prvních vědců zabývajících se touto problematikou byl Muzaref Sherif, do velmi zásadních závěrů ji dovedl jeho spolupracovník a následovník Solomon Asch. Právě on zpochybnil představu, že každý člověk je autonomní bytost. Svými experimenty zjišťoval, nakolik silně je naše uvažování a chování ovlivňováno tlakem okolí. Došel k tomuto přesvědčení: Když jsou lidé konfrontováni s většinovým názorem, jejich tíhnutí ke konformitě převáží nad vlastním původním přesvědčením, ba dokonce nad dosud vyznávanými hodnotami. Ve svých dílech s příznačnými názvy (např. Vliv skupinového tlaku na modifikaci a zkreslení úsudku, Názory a sociální tlak, Studie nezávislosti a konformity) také mimo jiné konstatoval, že někteří lidé sami sebe přesvědčí o souhlasu s většinou, část to alespoň i navzdory svým zažitým hodnotám předstírá.
U tak složité otázky, jakou představuje syntetická biologie v současné fázi rozvoje, je zatím těžké říci, co je většinový názor. Na druhé straně výše zmíněný ne zcela důvěryhodný výzkum Greenpeace, podle něhož většina Američanů odmítá veškeré geneticky upravené potraviny, lze interpretovat jako snahy více či méně zkresleně prezentovat většinové mínění tak, aby ovlivnilo příjemce v duchu Aschovy teorie.
V 60. letech 20. století přišel Stanley Milgram s neméně lidstvu nelichotivými výsledky výzkumů týkajících se principu poslušnosti. Lidé se podle něj přiklánějí k autoritě navzdory morálně protikladnému postoji. A kdo považuje koho v oblasti syntetické biologie za autoritu?
Přinejmenším pro vzdělanější část populace by to měli být vědci. Nejen pro zanícené ochránce životního prostředí to mohou být různé ekologické nevládní organizace, které v nějakém proklamovaném případě prokázaly „svoji pravdu“ (a už samotným přívlastkem „ekologické“ získávají u mnohých příjemců sympatie a autoritu).
Aschovy a Milgramovy teze se pokusil vyvrátit nebo alespoň relativizovat ve druhé polovině minulého století Serge Moscovici. Vystoupil s tím, že může existovat vlivná a konzistentní menšina, která je schopna významně ovlivnit většinu. Lze brát tento závěr jako povzbuzující? Co když ale bude onou vlivnou konzistentní menšinou právě tábor odpůrců konkrétních směrů vědeckého pokroku včetně syntetické biologie?
Moderní komunikační teorie na předchozích zjištěních mnoho nezměnily. Naopak přinášejí další vlnu varování před nemístnou konformností a podléhání autoritám či většině i různým vnějším vlivům. Upozorňují zejména na podstatný fakt, že „souhlas s většinou není důkazem“ pravdy. Ostatně není třeba připomínat, že tomu není tak dávno, kdy si většina lidí myslela, že svět je plochý nebo že ženy jsou příliš citově založené, než aby mohly získat volební právo.
Další varování zní: Nedopusťte, aby vás reputace či minulé chování angažované osoby, skupiny apod. rozptylovaly od podstaty problému.
Nebo: Vyhněte se odsuzování myšlenky nebo osoby bez důkazů. Nedovolte, aby váš postoj ovlivňovaly pozitivní nebo negativní nálepky. Reagujte na realitu, nikoli na „virtuální pojmy“. Buďte si vědomi toho, že častěji se apeluje na city, zatímco fakta zůstávají skryta. Většina problémů má mnoho stránek; pokud je problém prezentován pouze z jednoho pohledu, může to znamenat, že další stránky jsou zakryty…
Jsme toho všeho schopni?
Joseph A. DeVito ve své knize Základy mezilidské komunikace rovněž upozorňuje na to, že je vždy snazší nějakou víru upevňovat, než ji měnit. Vzhledem ke složitosti tématu je zatím nesnadné vůbec nějakou víru vůči syntetické biologii získat, což ještě více otevírá prostor pro onu zmatečnou nedůvěru. A i tu je snazší posilovat, než měnit.
Syntetická biologie patří k oblastem, které mění nazírání života a světa. „Přirozenost“ mnohých z nás se významným změnám instinktivně nebo z nedostatku znalostí brání. Obtížnost je pochopit a akceptovat popsal Kurt Lewin ve svém modelu změny, který je založen na následující premise: Abychom dokázali změny chápat, musíme brát v potaz nejrůznější vlivy ve hře, analyzovat celou situaci včetně významných osob; pokud se zaměříme jen na izolovaná fakta, získáme o situaci zkreslený dojem. Předpokladem pochopení nutnosti změny a její akceptace je i „demontáž“ původních názorů, nemluvě o předsudcích.
Přiznejme si – kolik z nás to všechno dokáže?
To je další z bezpočtu otázek, na něž nelze odpovědět jednoznačně a přesvědčivě. Jak jsme uvedli, valná část populace je „zradí“ ve prospěch souznění s většinou nebo pod vlivem autority. V této souvislosti také stojí za zmínku teorie stadií morálního vývoje Lawrence Kohlberga. Ne každý dosáhne nejvyšší úrovně, kdy je nejvyšším soudcem morálního chování on sám, a to na základě svého vlastního svědomí a univerzálních morálních zásad, spíše než na základě pouhé akceptace společenských norem. V předchozích tzv. konvenčních stadiích, na nichž leckdo ustrne, máme tendenci se chovat v souladu s tím, co ostatní považují za správné, zalíbit se jim, nevymykat se a být v souladu se zákony a sociálním řádem.
Považuje většina syntetickou biologii za „správnou“? Je v souladu se sociálním řádem?
Je-li řeč o hodnotách, které jsou úzce spjaty s motivy lidského chování, je obecně vzato za jednu z hodnot nejvyšších považován lidský život a zdraví. V tomto ohledu má syntetická biologie co nabídnout. Ale neméně významný a vlivný pro chování a postoje lidí je tzv. apel na strach. Takže prohlášení, že díky syntetické biologii mohou vzniknout třeba biologické „superzbraně“, třeba převáží.
Zmiňme na závěr některé přesvědčovací techniky a komunikační mechanismy (obé se často prolíná) i jejich případnou souvislost s argumentací kolem syntetické biologie.
Tak například „transfer“: Jedná se o přesvědčovací techniku, při níž se spojuje daná myšlenka s něčím, co posluchači respektují, aby se dosáhlo jejich souhlasu. Je-li cílem vyvolat jejich nesouhlas, spojuje se ona myšlenka logicky s tím, co se jim nelíbí. Je tedy zřejmé, že stoupenci rozvoje syntetické biologie ji spojují s produkcí účinných léčiv, zachraňujících životy a zdraví. Odpůrci zase mohou stavět – a stavějí – na hrozbě vzniku „umělých lidí“, úniku nebezpečných syntetických virů do přírody, nových biologických zbraní apod.
Selektivní odhalení je princip vyhledávání a přijímání informací, z něhož vlastně v podstatě předchozí transfer těží. Spočívá v tom, že posluchači či čtenáři aktivně vyhledávají informace, které jsou v souladu s jejich dosavadním míněním, vírou, hodnotami… A aktivně se vyhýbají těm, které jsou s jejich přesvědčením v rozporu.
Dodejme, že řada lidí se vyhýbá také informacím, kterým nerozumí. Prohlášením o riziku vývoje nových biologických zbraní rozumí každý, každý s odporem vůči jejich použití souhlasí. Málokdo sice takové informace aktivně vyhledává, ale „aktivně se jim vyhne“ méně lidí než zasvěcené odborné debatě.
Band-wagon („dej se k nám“) – definice této přesvědčovací techniky opět úzce souvisí s již uvedenými mechanismy: „Sdělitel“ se snaží získat souhlas nebo jeho potvrzení vyvoláním dojmu, že „přece jsme všichni v té věci zajedno, kdo ještě váhá, připojte se také“.
Stoupenci syntetické biologie mohou v tomto duchu úspěšně hlásat, že „přece všichni chceme, aby vývoj vědy pomáhal léčit nemocné, zachraňovat životy, zvýšit dostupnost a efektivitu léků, vyřešit energetické zdroje, čistit životní prostředí…“ Nebo budou účinnější provolání ve stylu „syntetická biologie se stane mimořádně nebezpečným nástrojem teroristů, přece se všichni shodneme, že válku a nové zbraně nechceme!“
Podle předchozích nastíněných teorií je pravděpodobné, že oba typy využití metody band-wagon povedou k posílení přesvědčení již přesvědčených a poměr sil mezi oběma tábory se příliš nezmění. K tomu by byl zapotřebí reframing, přerámcování neboli reinterpretace.
Reframing – oproti předchozím definicím je asi nejsrozumitelnější termín „snaha dosáhnout změny hodnocení“. O tom, jak těžké to je, už jsme psali. Předpokladem je nabídnout jiný výklad, jiné souvislosti. Ale o tom, že obě strany tak činí, už toho bylo také řečeno až dost. Může být pro syntetické biology reframing úspěšný „vnucením“ primární asociace syntetické biologie se záchranou lidských životů? Nebo snáze odpůrci „přerámcují“ smýšlení dosavadních stoupenců tohoto oboru „vnucením“ primární asociace syntetické biologie s vytvářením Frankensteinových monster či únikem umělých virů do přírody a záhubě lidstva? Nebo se většina lidí před protichůdnými tlaky o to zarputileji uchýlí ke svým původním postojům?
Leveling je proces zkreslování sdělení, které se opakuje, ale řada detailů je zredukována, některé jsou vynechány úplně a některé ztrácejí svoji původní složitost.
Greenepace a podobné organizace bezesporu leveling ovládají. Otázkou je, zda by v některých situacích a pro některé části „recipientů“ neměli svá sdělení nikoli zkreslovat, ale přece jen trochu zjednodušovat – vědci. Což je pro ně těžké z vícera důvodů – třeba kromě zažitého stylu vyjadřování i kvůli tomu, aby neztratili patřičně „odborný glanc“ u svých kolegů.
Argotická komunikace (vylučující způsob komunikování) – jedná se o používání speciální slovní zásoby, jíž rozumějí jen zasvěcení, přitom i vůči těm, kteří ke skupině zasvěcených nepatří, se používají tyto termíny jako obecně univerzální. Vlastně to již bylo řečeno – občas se ve svůj neprospěch této chyby dopouštějí vědci.
Zároveň ovšem, byť si to zdánlivě protiřečí, je za jeden z předpokladů „přesvědčovacího úspěchu“ oprávněně označována „kompetence“. Tedy přesvědčivá znalost problematiky včetně odborných termínů, odkazů, pramenů… Naráží to ovšem na to, jakou míru kompetence a jakým způsobem prezentovanou ta či ona část populace akceptuje. I Greenpeace & spol. se mohou v řadě otázek leckomu jevit jako kompetentní a důvěryhodní, renomovaní vědci „pouze“ nesrozumitelní.
Záměna faktů za domněnky a naopak. Tento princip je dosti běžný v kdejaké oblasti. A u složitého tématu jako je syntetická biologie většina lidí sama těžko posoudí, co je fakt, a co domněnka.
Tento článek obsahuje přehršli nezodpovězených a pro leckoho jen nadmíru komplikovaně, natož jednoznačně zodpověditelných otázek. Doufejme nicméně, že tento nový obor vědy, který může podstatně změnit naše životy, přinese to dobré, co od něj očekávají její příznivci, a že její odpůrci naopak vyvolávají jen zbytečný strach.
1) Viz rozhovor s Václavem Pačesem Od inzulinu k biopalivům
Čas od času se médii prožene zpráva o vědcích, kteří více či méně vážně plánují vrátit do života nějaký druh, který již z povrchu zemského vymizel. Jak daleko je možno zajít, aniž bychom se ocitli v hájemství čiré fantazie? A co nám mohou organismy probuzené po desítkách či stovkách let „spánku“ sdělit o svém dávno zaniklém či dramaticky proměněném domově?
Desítky milionů let starou DNA se zatím nalézt nepodařilo (a jen těžko podaří), Jurský park s oživlými dinosaury tedy zůstává doménou sci-fi. Úspěšně sekvenovat většinu genomu mamuta ze sibiřského permafrostu ale bylo možné již před více než šesti lety a od té doby se opakovaně objevily zmínky o tom, že by tento vyhynulý pamětník dob ledových mohl s pomocí vajíček současných slonů znovu spatřit světlo světa. Současné technologie genového inženýrství a klonování ale zatím nic takového neumožňují. I kdyby ano, těžko říci, k čemu by takové oživování dávno vyhynulých druhů vlastně mělo být… (První zábavní park se živým mamutem či paleozoo by si ale na nezájem veřejnosti jistě stěžovat nemohly.)
Méně kontroverzní je představa, že by molekulární biologové vzkřísili některé druhy vyhynulé v posledním století, jako je třeba australský vakovlk či americký holub stěhovavý (který bude letos mít smutné výročí 100 let od úhynu posledního známého jedince v zajetí). DNA mnohých nedávno vyhynulých druhů je podstatně lépe zachovalá než u pravěkých tvorů a motivace pro plány na jejich oživení je snadno pochopitelná. Člověk vyhubil, člověk vzkřísí…
Všechny tyto bombastické plány jsou zatím daleko od realizace a narážejí na řadu problémů technického rázu, o etických nemluvě. V jejich stínu se ale na mnoha světových pracovištích výzkumníci věnují projektům, během nichž některé živočichy a rostliny z dávné i nedávné minulosti probouzejí k životu celkem rutinně. Rozvíjejí tím obor na hranicích ekologie a evoluční biologie, pro který se před několika lety vžilo označení „resurrection ecology“. O žádném českém ekvivalentu nevím, říkejme mu proto pracovně „ekologie vzkříšení“.
Oproti návrhům na oživení vakovlka, mamuta či tyranosaura jsou plány těchto vědců-křísitelů obvykle přízemnější. Nesnaží se o zázrak, při němž by jako Lazar vstal z mrtvých dávno uhynulý jedinec či vyhynulý druh. Stačí jim, aby se „probrala k životu“ semena, vajíčka či spory druhů stále existujících, která přetrvala po dlouhou dobu v životaschopném stavu. Takto oživení nositelé genetické informace z minulosti mohou vypovídat o tom, jak se dané druhy či populace v čase proměňovaly, a na základě toho lze například lépe předpovídat, jak budou reagovat na změny svého prostředí v blízké budoucnosti.
Známým „poslem minulosti“ je rostlina judejské datlové palmy pojmenovaná Metuzalém, o kterou od roku 2005 pečují v pouštním kibucu na jihu Izraele. Je jediným žijícím zástupcem kultivaru, který vyhynul někdy ve druhém století našeho letopočtu. V šedesátých letech 20. století ale byla ve vykopávkách paláce Heroda Velikého na Masadě nalezena nádoba s dobře zachovalými semeny datlovníku, jež v suchém úkrytu pobývala zhruba dva tisíce let. Po dalších desetiletích, během nichž se tento unikátní nález uchovával na univerzitě, byla některá semena stimulována rostlinnými hormony a hnojivem. Ze tří semen zasazených do půdy jedno úspěšně vzešlo, Metuzalém je tak vypěstován z nejstarších, s jistotou datovaných semen (PDF). Zatím je to mladík, ale daří se mu dobře a za méně než deset let by mohl přinést po zkřížení s některým z příbuzných kultivarů první sklizeň datlí. Do té doby posloužil alespoň k tomu, aby se otestovaly genetické rozdíly mezi současnými datovými palmami a judejským kultivarem.
Existují i záznamy o úspěšném klíčení semen starších než v případě Metuzaléma (např. obilí z hrobek faraónů či dokonce údajně přes deset tisíc let starý arktický bob z nory lumíka), příslušná semena však nikdy nebyla datována a jejich stáří je odhadováno jen z kontextu okolních nálezů. V roce 2012 se nicméně ruským výzkumníkům podařil kousek, kterým posunuli laťku ještě o hodně dál do minulosti. Z plodů arktické silenky Silene stenophylla, ukrytých zemními veverkami v norách poblíž sibiřské řeky Kolymy před více než 30 tisíci lety, se jim podařilo vzkřísit 36 rostlinek, jež dorostly do dospělosti. Veverky své nory prohrabaly až na úroveň permafrostu, takže uložené plody téměř okamžitě zmrzly a dochovaly se 20–40 metrů pod úrovní současného terénu až do nálezu v roce 2007. V tomto případě však nestačilo nechat klíčit semena. Ta byla poškozená a neživotaschopná a pro vzkříšení silenky proto posloužila dobře zachovaná rostlinná tkáň plodu. Tu se podařilo stimulovat k růstu na živných médiích, po vzniku pupenů a kořínků se pak mohly rostlinky přesadit do půdy. Až do rozkvětu byly prastaré silenky k nerozeznání podobné svým dnešním příbuzným vypěstovaným obdobným způsobem, kvetoucí rostliny se ale od sebe v některých charakteristikách zjevně lišily.
Nejčerstvějšími, letos publikovanými přírůstky do seznamu druhů probuzených z věčně zmrzlé půdy jsou antarktický mech z doby stěhování národů a dosud neznámý druh obřího viru napadajícího améby, který také strávil v sibiřském permafrostu okolo 30 tisíc let bez ztráty schopnosti infikovat své hostitele (PDF). U virů, které jsou mnohem méně komplexní než rostlinná či živočišná buňka, to nijak zvlášť nepřekvapí; i bakteriální buňky přežívají minimálně statisíce, možná i miliony let zamrzlé v ledovcích. Zajímavější je, že růst začal po rozmrznutí bez jakéhokoli dalšího lidského zásahu i mech, jehož stáří bylo odhadnuto na 1500–1700 let.
Výše uvedené příklady nicméně nejsou pro projekty „ekologie vzkříšení“ typické. Oživení jednoho konkrétního jedince, byť sebestaršího, sice umožní studovat jeho vlastnosti a srovnávat je se současnými zástupci daného druhu, ale zobecnit daná pozorování je obtížné. Mnohem cennější je získání životaschopných jedinců z různých období v rámci téže lokality. Pokud se to podaří, máme k dispozici „stroj času“ umožňující rekonstruovat dlouhodobé evoluční změny v dané populaci. Zdaleka ne každý druh rostlin se pro takové účely hodí – ideální jsou ty, jež mají dlouhověká semena tvořící semenné banky a ukládající se na místech, kde lze dobře určit jejich stáří.
Zdánlivě ještě složitější by měly být takové studie u živočichů, kteří obvykle semena netvoří. Existují však výjimky – skupiny živočichů, které se stylem svého života v mnoha aspektech podobají spíše rostlinám než zvířatům. Mezi ně patří mnozí obyvatelé dočasných tůní i jezer, kteří tvoří trvalá „vajíčka“ (obvykle spíše embrya se zastaveným vývojem), která přežívají dlouhodobě i v nepříznivých podmínkách jako vyschnutí, zamrznutí nebo nedostatek kyslíku. Takováto „živočišná semínka“ slouží k šíření i přežití do další sezóny, ale za určitých okolností umožňují oživení i značně starých genotypů. Mezi akvaristy jsou populární například cysty žábronožek solných, jež lze vylíhnout dle potřeby jako „instantní potravu“ pro rybičky. V rozvoji „ekologie vzkříšení“ však hráli velkou roli jiní drobní korýši, které můžeme běžně potkat v našich vodách – perloočky.
Perloočky rodu Daphnia, drobní korýši tvořící významnou součást planktonu nejrůznějších vnitrozemských vod od louží až po vysokohorská jezera, se osvědčily jako velmi vhodné modelové organismy pro nejrůznější ekologické a evoluční studie.1)
Ve svém životním cyklu mají právě takováto „trvalá vajíčka“, ze kterých se za vhodných podmínek vylíhnou samice rozmnožující se nepohlavně (což umožňuje s jejich klony snadno plánovat experimentální studie). Vajíčka ale vydrží životaschopná po mnoho let a ve svém pevném chitinózním obalu, zvaném dle charakteristického sedlovitého tvaru efipium (česky „sedélko“), se mohou ukládat do sedimentu na dno jezer. Ten, pokud nedojde k jeho rozvíření, lze nepoškozený odebrat a poměrně přesně datovat stáří jednotlivých vrstev. V jezerním bahně zůstanou vajíčka pohřbená a jejich pevné obaly se dobře zachovají i po mnoha tisíciletích (známe i dobře zachovalé fosilie pamatující éru dinosaurů).
Z mladších vzorků (řádově desítky či stovky let starých) lze často izolovat DNA a pomocí paleogenetických metod studovat změny v druhovém složení nebo genetické struktuře místní populace perlooček. Průlomové evoluční studie však umožnilo zejména líhnutí různě starých genotypů. Obvykle se jednalo o jedince řádově desítky let staré, ale studie publikovaná letos v lednu údajně vylíhla ze sedimentu amerického jezera nejen perloočky z dob švédského obléhání Prahy, ale i jejich starší příbuzné pamatující Mistra Jana Husa… Se stářím možná až 700 let se jedná o dosud nejstaršího prokazatelně oživeného živočicha.
Studií, které využily možností, jež oživování různě starých perlooček přináší, již byla publikována řada. Často se zaměřovaly na mikroevoluční důsledky změn, které způsobila v prostředí jezer lidská činnost. Jednou z prvních byl doklad o rychlé adaptaci perlooček v Bodamském jezeře vůči toxinům sinic (PDF). Do šedesátých let 20. století bylo jezero relativně čisté, ale s nárůstem obsahu fosforu v jezerní vodě (eutrofizaci) došlo k masivním rozvojům toxických sinicových vodních květů. Takový silný selekční tlak se musel projevit na populacích planktonu, který se řasami a sinicemi z vody živí. Zpětně rekonstruovat, jak tento „velkoplošný terénní experiment“ dopadl, se podařilo již před více než patnácti lety. Perloočky vylíhnuté z vrstev sedimentů uložených před periodou eutrofizace byly vůči toxinům sinic podstatně citlivější než ty z období o pouhých deset let později. Podobná studie se zaměřila i na adaptace jezerních populací na intenzivní znečištění těžkými kovy z hutí během posledních cca 150 let. Srovnání předindustriálních a současných genotypů umožňuje stopovat konkrétní změny, ke kterým v průběhu lokální evoluce došlo, a to i na úrovni genomu a konkrétních metabolických procesů.
Husarský kousek při kříšení perlooček se povedl mé belgické kolegyni Ellen Decaesteckerové, která zrekonstruovala koevoluci hostitelů a jejich parazitů v malém belgickém rybníku (abstrakt). Z různých vrstev sedimentu obsahujícího vajíčka rodu Daphnia a spory jejich bakteriálních parazitů se podařilo oživit jak genotypy hostitelů, tak i jejich parazitů druhu Pasteuria ramosa. Bylo tak možné otestovat, jak odolné jsou perloočky nejen vůči parazitům stejného stáří, ale i vůči těm, kteří se na lokalitě vyskytli dříve a později. Ukázalo se, že v průběhu let skutečně docházelo k neustálým adaptacím hostitele na parazity a naopak – bakterie dokázaly obvykle významně lépe infikovat své hostitele – současníky, na něž byly adaptovány, než genotypy starší nebo mladší.2) V dlouhodobé perspektivě se však virulence parazita nezvyšovala, vždy se vyselektovaly nějaké odolnější klony hostitele, kterým se musely bakterie znovu a znovu přizpůsobovat. Jednalo se zřejmě o první studii, která mohla přímo doložit dlouhodobou časovou dynamiku takové koevoluce v přírodním prostředí.
Až příliš hezký výsledek
Výše uvedené příklady ukazují, že „ekologie vzkříšení“ je obor mladý, ale perspektivní. Tím, že oživené pamětníky zaniklé minulosti můžeme trápit v různých kontrolovaných podmínkách a aplikovat na ně ty nejmodernější experimentální metody, dostáváme unikátní šanci získat nové náhledy na evoluční procesy. Přitom můžeme pracovat na časových škálách, které mnohonásobně přesahují nejen délku běžného výzkumného grantu, ale často i několik lidských generací. Nepochybuji o tom, že o perloočkách se v tomto kontextu brzy budeme moci znovu dočíst na stránkách některého z prestižních vědeckých časopisů.
1) O perloočkách jako modelovém organismu psal autor tohoto článku ve Vesmíru 2010/7: Modelka Daphnia.
2) Vaší pozornosti doporučujeme také záznam dubnové přednášky autora tohoto textu v rámci Biologických čtvrtků ve Viničné: Čer(ve)ná královna v našich vodách: evolučně-ekologické příběhy ze života perlooček.
„Tak co vám zdrhlo?“ zeptal se Jason Brown dvou mužů z ochranky postávajících na parkovišti před univerzitou. Padli mu do oka, hned jak vystoupil ze svého obřího terénního auta. Vysocí, nakrátko ostříhaní a obtloustlí. Na první pohled bývalí vojáci, kteří si našli bezpečnější zaměstnání, než jsou zahraniční mise do Středoafrické republiky či do Nikaraguy.
„Jste Jason Brown?“ zeptal se úsečně jeden za strážců. „Ten Brown? Ten … lovec?“ dodal nejistě.
„Jo, to jsem já,“ přikývl Jason.
„Můžu vidět nějaký průkaz, pane?“ zeptal se netrpělivě strážce.
Jason se legitimoval a pak vytáhl z nákladového prostoru auta dva těžké kovové kufry se základním vybavením. „Tak co budeme chytat?“
Strážci popadli kufry a zamířili k univerzitní budově.
„Následujete nás, pane Browne!“
Znělo to spíš jako rozkaz, než jako pozvání.
„Hej, tak co vám uteklo?!“ křikl za nimi Jason. „Neptám se ze zvědavosti. Potřebuju vědět, jaké si mám vzít nádobíčko!“
„Je nám líto pane, ke sdělování takových informaci nejsme oprávnění,“ zareagoval suše jeden ze strážců.
„No tak moment. Zavolali jste si mě…“ rozkřikl se Jason.
„Pane, my sami nevíme, co se děje. Nedělejte nám potíže. Máme vás jen doprovodit k doktoru Isajevovi,“ vysvětloval tlumeným hlasem druhý strážce.
„No nazdar,“ hvízdl si Jason a přehodil si přes rameno těžkou brašnu.
Dál se nevyptával. Chytal už kde co. Uprchlého jaguára v moderní vile ze skla a mramoru nebo smrtelně jedovatého chřestýše, který utekl kuchaři v extravagantní restauraci zpod nože rovnou mezi hosty. Zvířata byla pořád stejná a Jasonovi nedělalo problém odhadnout, jak budou reagovat. Reakce lidí ho často zaskočily. Někdo se psychicky zhroutil, když mu za skříň v pokoji zalezl čínský křeček. Ale potkal se i s ignorantem, s nímž nehnula mamba černá v posteli. Tady cítil na dálku průšvih jako hrom.
Výtah je zavezl hluboko do podzemí. Prošli chodbou, na jejímž konci se jim postavily do cesty masivní dveře z nerezové oceli. Strážci postavili Jasonovy kufry na zem a ohlásili se do komunikačního zařízení.
„Doktore, přivedli jsme pana Browna. Zadejte kód, ať může vstoupit.“
Dveře se se zasyčením otevřely.
„Sakra,“ ulevil si potichu Jason. Prostory za dveřmi měly snížený tlak, aby z nich neunikl ani závan vzduchu. Ať už bylo za dveřmi cokoli, evidentně to nesmělo utéct ven.
Strážci přenesli kufry do přestupové komory za dveřmi a pak se bez rozloučení vytratili. Vstupní dveře se automaticky uzavřely a Jason čekal, až se vzduch v komoře sterilizuje a tlak se vyrovná. Po chvíli se pancéřované vnitřní dveře otevřely. Jasona však pustily jen do další přestupové komory. Na věšáku tu visel novotou vonící plastový overal. Vedle něj ležela hromádka bleděmodrého laboratorního oblečení.
„Svlékněte si všechny svoje věci. Všechny. I spodní prádlo. Ve vedlejší místnosti je sprcha. Nejprve se celý vysprchujete a pak si oblékněte připravené oblečení včetně ochranného obleku, pane Browne. Kufry a brašnu strčte do přechodového tunelu vedle dveří,“ ozval se hlas z komunikátoru.
Jason poslechl. Vysprchoval se desinfekčním roztokem silně páchnoucím po chlóru a utřel se do jednorázových sterilních roušek. Poslušně se nasoukal do plastového overalu.
„Ještě přílbu,“ připomněl hlas.
Když si ji nasadil na hlavu, spojily se její okraje s límcem overalu. Cvakání ventilů Jasonovi prozradilo, že teď je dokonale izolovaný od okolí a dýchá vzduch procházející přes biologické filtry umístěné po stranách přílby.
Otevřely se před ním další ocelové dveře a vstoupil do laboratoře. Vyšel mu vstříc starší muž. Biologický skafandr neměl. Potil se na hladké pleši a brýle s tlustými skly mu klouzaly po úzkém nose.
„Mé jméno je Isajev, Vadim Isajev. A tohle je můj asistent Patrick Ryan a moje asistentka Mia Kelsová,“ pronesl škrobeně. Byl nervózní, ale nepřiznal by to ani s nožem na krku. Jason tyhle typy znal.
Za Isajevem postával mladík s dlouhými vlasy a plnovousem a drobná, hubená dívka. Oběma mohlo být kolem pětadvaceti. Ani oni neměli ochranný oblek. Jason došel k závěru, že oblek nemá chránit jeho. Naopak, on je tu považován za nebezpečného vetřelce, před kterým je třeba chránit vše v laboratoři.
Podal si ruku s Ryanem a Kelsovou. Z toho, jak mu plastová rukavice klouzala v jejich dlani, usoudil, že se oběma silně potí dlaně. Měli nervy nadranc. To nebyla pro Jasonovu práci ta nejlepší konstelace.
„Jestli vám unikly nějaké viry nebo bakterie, tak pro vás nejsem ten pravý člověk. Mikrobiální kontaminaci nelikviduju,“ oznámil Jason na úvod. Doufal, že odtud rychle vypadne. Tahle práce se mu ani za mák nezamlouvala.
„Náš objekt je zřejmě o něco větší než běžné mikroorganismy,“ prohlásil Isajev.
„Řekne mi konečně někdo, co se tady stalo?“
„Nejdřív podepište tohle!“ pronesl kategoricky Isajev a položil před Browna hustě potištěný formulář a tužku. Jason letmým pohledem přelétl text. Zjistil, že je to podrobně formulovaný závazek naprosté mlčenlivosti. Odsunul papír stranou.
„Pokud došlo k porušení zákonů, tak si to nemůžu nechat pro sebe. Musím to oznámit na policii a příslušným úřadům. Jinak riskuju, že přijdu o živobytí. Takže tohle vám v žádném případě nepodepíšu.“
„Tušil jsem to,“ pokrčil rameny Isajev a otřel si pleš sterilní rouškou. „Ono je to vlastně jedno,“ mávl rukou.
„Tak dozvím se, co vám zdrhlo?“
„My očekáváme, že to zjistíte vy,“ špitla Mia Kelsová.
„Prosím?“ vydechl Jason nevěřícně.
„Slyšel jste někdy o syntetické biologii, pane Browne?“ zeptal se Isajev.
„Co je to za blbost? Syntetická biologie…“
„Syntetická biologie je nesmírně dynamický vědní obor,“ přerušil ho Vadim Isajev. „Nabízí úžasné možnosti. Všechno to začalo už v roce 2002, kdy Eckard Wimmer syntetizoval dědičnou informaci viru obrny. Ta se skládá z pouhých 7000 písmen genetického kódu. Byl to první virus, který se nezrodil v těle hostitele, ale jeho dědičná informace byla písmenko po písmenku syntetizována v laboratoři. Wimmer se s tím mořil tři roky. Jen o rok později syntetizoval Craig Venter podobně velký virus za pouhé tři týdny. V roce 2005 se podařilo syntetizovat virus španělské chřipky. Její epidemie zabila v letech 1918 a 1919 nejméně 40 milionů lidí. Virologové se dohadovali, jestli to bylo pohybem lidí na konci první světové války, masovou podvýživou nebo tím, že tehdejší virus byl zcela výjimečný zabiják. Při rozsoudil Terrence Tumpey. Z mrtvoly Eskymačky, která umřela v roce 1919 na Aljašce na španělskou chřipku a byla pochovaná do věčně zmrzlé půdy, izoloval zlomky dědičné informace viru. Ten pak v laboratoři rekonstruoval. Po bezmála devadesáti letech to virové monstrum znovu ožilo. A synteticky rekonstruovaný virus španělské chřipky se množil 39000krát rychleji než stávající chřipkové viry…“
Jason se zachvěl.
„Všechno proběhlo za nejvyšších bezpečnostních opatření. V podstatě se nemohlo nic stát. Riziko, že by virus unikl, bylo mizivé, “ rychle dodal Isajev. „V té době už syntetická biologie sloužila lidstvu a zachraňovala životy. Jayovi Keaslingovi se povedlo vnést do kvasinek celý komplex genů z pelyňku ročního a ty pak vyráběly artemisinin, v té době nejlepší lék proti malárii. Byl ho nedostatek a byl drahý. Díky Kaeslingovi a jeho kvasinkám stoupla produkce artemisininu o šedesát tun ročně,“ pokračoval Isajev ve výčtu pozitiv, když si všiml lovcova náhlého znepokojení.
Jasonovi bylo úplně jedno, co mu Isajev vypráví. Mráz mu neběhal po zádech z představy oživlého viru. Zmocnil se ho intenzivní pocit ohrožení. Takový, jaký se u něj dostavoval v přítomnosti nebezpečných tvorů. Několikrát přežil jen díky tomu, že se spolehl na tenhle zvláštní instinkt. Jednou v Africe ho náhlá předtucha donutila ustoupit o krok právě ve chvíli, kdy proti němu dvoumetrová kobra černokrká vystříkla ze zubů jed. Nažloutlé kapky toxinu mu zkropily košili na prsou. Kdyby stál hadovi o krok blíž, dostal by plný zásah do očí. O svém varovném smyslu nikomu nevyprávěl. Nechtěl vypadat jako nějaký šarlatán. Na druhé straně si nedovolil varovné mrazení ignorovat. Tentokrát bylo silné. Tak silné, jako nikdy předtím.
„Výzkum na poli syntetické biologie rychle postupoval,“ pokračoval Isajev. „Určitě jste slyšel, že v roce 2019 upravili hoši z Cornell University dědičnou informaci holuba pruhoocasého – naprosto běžného a nudného ptáka odkudsi z Karibiku – tak, aby se shodovala s dědičnou informací vyhubeného holuba stěhovavého. Ze zárodků s takhle upravenou DNA se vylíhli noví holubi stěhovaví. Viděl jste někdy jejich tah třeba nad Hořejším jezerem, pane Browne? Jako znalec přírody byste to jistě ocenil. Bohužel, jiné podobné projekty se zatím nedaří. Například předělání dědičné informace v embryu slona indického na genom vymřelých mamutů v Pekingském genomickém institutu vázne na nízké podpoře ze strany čínské vlády…“
Jasona znovu zamrazilo v zádech. Dokonce měl pocit, že ve tváři zachytil jemný závan vzduchu. Jako kdyby místností něco nehlučně prolétlo. Patrick Ryan neklidně poposedl a nenápadně se rozhlížel kolem. Isajevovu výkladu nevěnoval pozornost. Také Mia Kelsová mu najednou připadala o poznání nervóznější.
„Co má oživení mamuta společného se mnou a s vaší laboratoří, doktore? Řeknete mi už konečně, o co tady jde?“
„Syntetická biologie dokáže úžasné věci. V roce 2008 vyrobil Craig Venter v laboratoři genom bakterie mykoplasmy tvořený půl milionem písmen genetického kódu. Jen o dva roky později vytvořil genom jiné mykoplasmy dlouhý milion písmen genetického kódu a vnesl jej do buněk. Vznikla tak první bakterie se syntetickým genomem. V roce 2014 syntetizoval tým Jefa Boekeho chromozom kvasinky. Měl sice jen 270 000 písmen genetického kódu, ale i tak to byl průlom. Poprvé byla vytvořena v laboratoři dědičná informace organismu, který má geny uložené v buněčném jádru. Tak jako vy nebo já. V roce 2016 už byla k dispozici kvasinka s kompletním syntetickým genomem. Dneska se s její pomocí vyrábí celá plejáda léků, vakcín a chemikálií. Čistí vodu od toxických látek. Pořád se pracuje na jednobuněčných řasách rozkládajících vodu na vodík a kyslík, ale to moc nejde. Zato jsou k dispozici houby rozkládající rostlinnou hmotu na butanol k pohonu aut. Lidé jako vy kolikrát ani netuší, za co všechno syntetické biologii vděčí.“
„Doktore, nechcete jít konečně k věci? Jestli tady mám něco zneškodnit, rád bych se pustil do práce!“ vztekal se Jason.
„Ale já mluvím k věci, pane Browne. Je nesmírně důležité, abyste pochopil, o co tady jde. A vzhledem k vašim … ehmmm … poněkud omezeným znalostem syntetické biologie to musím vzít více ze široka, než je mi milé. To mi věřte. Kdyby nebylo vašich jistých … ehmmm, speciálních dovedností, asi bychom se bez vás rádi obešli. Hraji s vámi fair play. Jsem rád, že vás tu mám … to nezastírám.“
„Tak k věci, doktore! K VĚCI!“ křičel Jason.
„Tak dobře, Patricku, vysvětlete mu to!“
Isajev si znovu setřel pleš a rychle vyšel z laboratoře. Jakmile otevřel dveře na chodbu, Jasona zamrazilo v zádech tak, že sebou trhnul.
„Je vám něco?“ lekla se Kelsová.
„To nic,“ odbyl ji.
„Jsme součástí projektu NASA, který se jmenuje Europa Clipper,“ prohlásil Ryan a bylo jasné, že je na to pyšný.
„To je kosmický výzkum? Myslel jsem, že děláte tu syntetickou biologii.“
„To se nevylučuje,“ vmísila se do hovoru Kelsová. „V rámci dílčího programu Genesis využíváme syntetickou biologii ke kosmickému či přesněji řečeno astrobiologickému výzkumu. V roce 2019 vyslala NASA sondu Clipper k šestému Jupiterovu měsíci Europě. Měsíc je pokrytý tlustou vrstvou ledu. Ale pod ním je oceán. Temný svět, kam nikdy nepronikne paprsek slunečního světla. Studený svět, kde panují třeskuté mrazy, a voda teče jen díky vysokému obsahu solí. Clipper se protavil ledem a pronikl do solanky europského oceánu. To je obecně známé. Také se obecně ví, že Clipper narazil na Europě na mikroorganismy. Sonda byla vybavená sekvenátorem DNA, a tak jsme získali i údaje o dědičné informaci tamějších mikrobů. Ta vypadá hodně podobně jako DNA pozemských organismů. Určitě si pamatujete, jaké bylo kolem toho pozdvižení. Vedoucí týmu, který to prokázal, konkrétně Tachibana, Tiley a Verlinsky, za to dostali Nobelovu cenu. To určitě taky víte. Možná nevíte, že Isajev byl čtvrtý šéf projektu Clipper. Měl na starost genetické výzkumy. Jenže Nobelova cena se dává nejvýše třem vědcům. A doktor Isajev ostrouhal. Zbývající trojka měla lepší konexe. Nebylo to fair. Isajev však dostal Breakthrough Prize in Life Sciences dotovanou třemi miliony dolarů. Investoval je do zbudování těchto laboratoří. Univerzita se nenechala zahanbit a taky pustila chlup. Máme tady všechno, co potřebujeme…“
„K čemu, slečno Kelsová? K čemu?!“
„K syntéze, pane Browne. Syntetizujeme tu dědičnou informaci mikrobů z Europy,“ pronesla Kelsová pyšně.
„A vytváříme s její pomocí buňky. Používáme syntetickou cytoplasmu a membrány a do těch balíme laboratorně syntetizované genomy,“ vmísil se Ryan do výkladu Mii Kelsové. „Vytvořili jsme živé kopie mnoha mimozemských organismů. Ukázalo se, že s tou jejich dědičnou informací je to kapánek složitější. Mají něco, čemu pracovně říkáme fluidní genom. Ano, můžete si přečíst, jakou má ten váš europský mikrob dědičnou informaci, ale už za chvíli to nemusí platit. Pozemské organismy pasivně vyčkávají, jestli je nepostihne mutace. Europské mikroorganismy si v případě potřeby samy aktivně mění ve své dědičné informaci jednotlivá písmena genetického kódu. Kopírují si celé dlouhé úseky DNA, jednotlivé kopie pak obměňují a hledají tu, která jim nejlíp poslouží. V nových podmínkách si přepisují geny chemickými reakcemi tak dlouho, dokud nedosáhnou optimálního stavu pro momentální podmínky. Mohou zůstat po řadu generací bez větších změn, podobně jako pozemské formy života. Ale jakmile jsou vystaveny evolučním tlakům, začnou na sobě pracovat. Organismy na Europě vzaly vlastní evoluci do svých rukou a už ji nepustily. Je to syntetická biologie dotažená přírodou k naprosté dokonalosti. Je to produkt evoluce v drsných podmínkách Europy. Na Zemi panuje ve srovnání s Jupiterovým měsícem idyla. Tady nic takového zapotřebí nebylo. Život se tu udrží s mnohem menší námahou. Zatím nikdo kromě nás o fluidním genomu europských mikrobů neví. “
Jason si připadal jako ve zlém snu. Všechno mu přišlo absurdní. Jako kdyby účinkoval v nějaké televizní show natáčené skrytou kamerou. Chvílemi měl dokonce pocit, že se mu Patrick a Mia za zády vysmívají.
„Chcete říct, že jste si mě pozvali, protože vám něco z vašich syntetických organismů uteklo?“
„Přesně tak, pane Browne,“ přitakal Isajev, který se právě vrátil a nevydržel jen tak naslouchat výkladu svých asistentů.
„Už jsem vám říkal, že mikrobiální kontaminace nelikviduju…,“ opakoval Jason.
„A já jsem vám říkal, že to, co byste měl najít, je trochu větší!“ skočil mu podrážděně do řeči Isajev.
„Jak velké?“
„V zásobníku ubylo pár kilo cytoplasmy. Samozřejmě proces tvorby buněk nemá stoprocentní účinnost. Takže výsledná hmotnost může být nižší,“ zašeptal Ryan, jako kdyby se bál, že je někdo uslyší.
„Z té cytoplasmy mohly vzniknout bakterie,“ namítl Brown.
„Víte, kolik by to bylo bakterií? V tomhle prostoru by musely být všude. Dělali jsme stěry a analyzovali jsme vzorky. Nic. Jako nejpravděpodobnější vysvětlení se nabízí, že se všechny buňky shlukly do jednoho, nejvýš několika málo větších celků. Třeba do tří nebo čtyř.“
„Jak by to mohlo vypadat?“ vydechl Jason.
Isajev pokrčil rameny: „Kdoví?“
„Chci to vidět!“
„Ale my nevíme.“
„Nerozumíte mi. Chci vidět to místo, kde ta věc vznikla. Třeba najdu nějakou stopu…“
„Stopu? Jakou stopu chcete hledat, pane Browne. Nikdy jste nic podobného nestopoval, to vám mohu zaručit!.“
„Stopování je moje parketa, doktore.,“ ohradil se Jason. „Tomu zase vy nerozumíte. Ubezpečuju vás, že já dokážu najít stopu tam, kde vás ani nenapadne ji hledat.“
Prostory laboratoří a jejich zázemí byly rozlehlejší, než si Jason Brown původně představoval. Vlastní syntezátor DNA se nacházel v místnosti, která byla hermeticky oddělená od okolních laboratoří. Přímé spojení měl jen s buněčnou jednotkou v sousedství zásobníku s cytoplasmou a kontejnerem pro skladování buněčných membrán. Jason provázený Ryanem prohledal oddělené prostory píď po pídi.
„Našel jste něco?“ zeptal se Ryan napjatě.
Jason mlčel a usilovně přemýšlel.
„Kde jsou výsledky analýz vzorků, které jste posbírali po laboratořích?“
„Říkal jste, že nejste expert na mikroby,“ namítl Patrick.
„Přesto bych ty záznamy rád viděl,“ trval Jason na svém. Byl si skoro jistý, že tady něco nehraje. Ale co? Napadlo ho, jestli nakonec přeci jen nejde o špatný vtip. Možná nebyl ten nápad o natáčení skrytou kamerou tak nesmyslný. Ale byl tu i stále sílící pocit ohrožení a ten nepřipouštěl pochyby. Situace je vážná.
Jason věděl, že má rozřešení celé té záhady před očima, ale nevidí ho, protože se nedokáže podívat na realitu pod správným zorným úhlem.
„Tady jsou,“ podal Ryan Jasonovi tablet.
Lovec se probíral stránkami, které mu nic neříkaly. Výsledky čtení DNA ze stěrů provedených na všech možných i nemožných místech neodhalily přítomnost sekvencí europského původu. Na záznamech však bylo něco divného. Určitě to nejsou testované sekvence. Tím si byl Jason jistý. Molekulární genetice nerozuměl a nesrovnalosti v sekvencích by nepoznal.
Jsem s to tak ještě pochopit, kdo odebral vzorky a kdo provedl analýzy…, usmál se v duchu. Vzápětí se zarazil. Všechny odběry provedl doktor Vadim Isajev a stejně tak byl autorem všech analýz. Isajev nevypadal na někoho, kdo by dělal rutinní práce za své podřízené. Možná se do protokolů podepsal pod práci svých asistentů. Ale proč by to dělal? Autorství rutinních analýz je asi to poslední, po čem nositel Breakthrough Prize in Life Sciences prahne. Nabízí se jednoduché vysvětlení, ale to Jasona děsí. Výsledky analýz jsou falešné a zfalšoval je vlastnoručně sám Isajev. Jenže proč by to dělal?
Při procházení laboratořemi i místností, která sloužila zároveň jako ložnice, obývací pokoj, koupelna a kuchyňský kout ucítil Brown silné varovné mrazení. Něco je tu špatně. Ale co? Vytáhl z brašny dlouhou teleskopickou hůl, kterou používal k odchytu hadů. Sevřel její držadlo pevně v dlani a cítil se líp, i když mu bylo jasné, že ať už Isajevovi a jeho asistentům uteklo cokoli, jako had to s největší pravděpodobností nevypadá. A už vůbec se to nebude jako had chovat.
Zastavil se znovu v biologické jednotce. Intenzivní pocit ohrožení zeslábl.
„Pár kilo cytoplasmy,“ broukl si pro sebe.
Při pohledu na zásobník se zděsil. Byl prázdný! Nezmizelo několik kilo. V zásobníku chyběl víc než metrák! Vtom okamžiku začalo do sebe všechno zapadat. Zápisy v laboratorních denících. Všude jen a jen Isajevovo jméno. Nikde ani zmínka o Patricku Ryanovi nebo Mie Kelsové. V ložnici byla jen jedna jediná postel, stůl s jedinou židlí. Nádobí v kuchyňce stačilo tak pro jednoho člověka.
Pomalu zacouval do biologické jednotky. Zabouchl za sebou dveře, dovlekl k nim těžkou plynovou bombu a zapříčil ji tak, aby se jednotka nedala zvenčí otevřít. Přes silné sklo okénka ve dveřích zahlédl vylekanou Patrickovu tvář.
„Chybí tu celkem sto osmnáct kilo cytoplasmy. Ten kluk může vážit kolem sedmdesáti. Děvče necelých padesát, “ šeptal si Jason Brown. „Jak jsem mohl být takový blbec a vlézt mezi ně.“
Po zádech mu stékal pot. Biologické filtry na přílbě cvakaly, jak se snažil popadnout dech.
Za okénkem ve dveřích se objevila Isajevova tvář.
„Co se děje, pane Browne? Našel jste snad něco?“ zeptal se Isajev pobaveně.
„Kdy k tomu došlo?“
„K čemu?“ usmál se Isajev.
„No tak, doktore … nebo co vlastně teďka jste. Dal jste té dědičné informaci … tomu fluidnímu genomu, jak tomu říkáte, k dispozici nejen víc než metrák cytoplasmy, ale taky lidský genom. Nejspíš ten svůj, že jo?!“
Isajev potřásl hlavou.
„Nejdřív to vypadalo jako nehoda,“ prohodil, jako kdyby mluvil o zcela všední věci. „Ale vzápětí jsem si uvědomil, že jsem spustil jedinečný evoluční experiment. Nakazil jsem se europským mikrobem s fluidním genomem a on se pustil do díla. Ocitl se v úplně nových podmínkách a začal podle nich formovat genom. Nejen ten svůj syntetický, ale i ten můj. Jenže se nabízelo příliš mnoho možností. Zásoba cytoplasmy stačila k vytvoření dvou dalších jedinců, do kterých se fluidní genom nastěhoval a pokračoval v činnosti.
„Patrick a Mia?“
„Jmenovali se tak moji spolužáci z univerzity. Jedni z mála, kteří se mi nesmáli.“
„K čemu jsem vám já!“ křičel Jason přes okénko.
„Sám jste na to přišel. Zásobníky s cytoplasmou a membránami jsou prázdné. A lidské tělo jich je plné. Každý z dvanácti miliard obyvatel téhle planety je pro nás dokonalý dárce.“
„Proč, proboha?!“
Isajev se usmál: „To vy nemůžete pochopit. Aspoň prozatím ne. Vám může připadat ta cizí dědičná informace jako parazit, který ovládl lidský genom a lidský organismus. Mně už cizorodá nepřipadá. Občas jí ještě ve všem nechápu. Ale tyhle drobnosti časem zmizí. Pomalu ale jistě nabývám přesvědčení, že jestli se dokážu ve svém organismu s něčím ztotožnit, tak je to ta síla, která je s to přetvořit mě v něco jiného, nového, lepšího. Je to ta nejčistší forma syntetické biologie, jakou si dokážu představit.“
„Ale proč jste si vybrali mě?! Proč zrovna já?!“
„Zval jsem sem Tachibanu, Tileyho a Verlinského. Laureáty Nobelovy ceny,“ vypočítával Isajev. „Byla by to krása, vidět jejich protažené ksichty. Ale odmítli! Vůbec se se mnou nebavili. Jsou příliš slavní, než aby se se mnou zahazovali. Aby utráceli svůj drahocenný čas. Vy jste možná slavnější než oni. Všechny ty dokumentární filmy, vystoupení v televizi! Já se na ty nesmysly nekoukám. Viděl jsem vás jen jednou. Moji kolegové byli právě ve Stockholmu a švédský král jim předával Nobelovy ceny. Nevydržel jsem se na to dívat v přímém přenosu. Přepnul jsem na jiný kanál a tam jste byl vy – televizní hvězda, celebrita. Promenoval jste se tam s jedovatým hadem jako nějaký pouťový komediant. Ptali se vás, co si myslíte o našem výzkumu. Mém výzkumu, za který právě přebírali cenu jiní! Vy jste tomu říkal „lov mimozemšťanů“ a smál jste se. Vysmíval jste se! Mluvil jste o nás – o mně! – jako o legračních chlápcích, kteří se třesou před organismem, co není ani vidět. Chvástal jste se, že vy pracujete s mnohem nebezpečnějšími tvory. Vystupoval jste jako neohrožený hrdina a ze mě dělal kašpara. Říkal jste: „Jen si zkuste polapit rozzuřeného kaferského buvola nebo sedmimetrovou anakondu a poznáte, zač je toho loket! Na ty malé mrchy z Europy by vám stačila lahvička desinfekce.“ Jste tady, pane Browne, abyste si uvědomil, že jste vždycky chytal jen obyčejnou pozemskou chamraď! Já jsem ulovil mimozemský život! Naprosto jedinečný. A nikoho to nezajímá. Proč jsem si vás vybral? Potřebuju cytoplasmu. Když použiju vás, dostane se mi nádavkem i zadostiučinění. A předtím se královsky pobavím. Smál jsem se, už když jsme vás nechali svléknout do naha a navléknout do té maškarády, co máte pořád na sobě. Chodil jste s Patrickem a Miou a hledal jste uprchlého tvora. Přitom stáli hned dva vedle vás a vy jste je neviděl!“
Jason si ten pořad už ani nevybavoval. Absolvoval jich bezpočet a bral je jen jako show, která musí lidi pobavit. Dělal si legraci ze všeho a ze všech. Moderátoři si pochvalovali, jak je vtipný.
„Jste šílenec! Šílenec!“ křičel přes okénko na Isajeva.
„Víte, že jsme se dokonce s Miou a Patrickem vsadili, jestli to prokouknete? Musím přiznat, že jsem prohrál. Tipoval jsem, že vám to nikdy nedojde,“ usmál se Isajev.
Jason v záchvatu vzteku popadl láhev s živným roztokem a mrštil s ní proti okénku ve dveřích. Plastová nádoba se roztříštila na tisíce kousků. Červený roztok pomalu stékal po nerezové oceli na podlahu, kde se rozléval do louže připomínající krev.
„Nechci, aby do mě něco lezlo,“ otřásl se hnusem. „Nechci se měnit. Nikdy, na nic.“
Poprvé v životě se necítil jako lovec, ale jako pronásledovaná kořist, když zjistí, že před nepřítelem není úniku.
Mia, Patrick a Isajev se střídali na stráži u zabarikádovaných dveří. Tu a tam nakoukli dovnitř, ale jinak nic nepodnikali. Věděli, že čas pracuje pro ně.
„Kudy se dostanu ven?“ šeptal si Jason horečně. Pak mu padl zrak na dlouhou řadu plynových bomb. A rázem znal na svoji otázku odpověď.
„Včera v časných ranních hodinách došlo v suterénních prostorách univerzity k masivnímu výbuchu. Následně se zhroutilo celé křídlo budovy. Podle předběžného šetření hasičů explodoval vodík, který někdo vypouštěl z kontejneru, a mísil se s kyslíkem z naplno otevřených plynových bomb. V prostorách laboratoře došlo k destrukci veškerého zařízení. Teploty, které provázely explozi, a následný požár, zničily vše živé. Podle tiskového mluvčího univerzity je vyloučeno, aby z laboratoře unikly jakékoli nebezpečné organismy. Mluvčí rovněž kategoricky popřel zprávy o tom, že v laboratoři došlo ještě před explozí k nekontrolovanému úniku organismů vytvořených v rámci projektu Genesis.
Při explozi zřejmě zahynul externí expert, který byl v době výbuchu v laboratoři. Mnohé nasvědčuje tomu, že právě on hrubě neodbornou manipulací s vodíkovým kontejnerem a plynovými bombami způsobil explozi.
Jako zázrakem přežil výbuch vedoucí laboratoře doktor Vadim Isajev, který se snažil do poslední chvíle výbuchu zabránit. Na zbudování zničeného špičkového výzkumného zařízení věnoval Isajev univerzitě celou prémii tří milionů dolarů, kterou dostal s významnou vědeckou cenou Breakthrough Prize in Life Sciences.
Záchranná služba převezla Vadima Isajeva na popáleninovou kliniku v kritickém stavu. Podle posledních zpráv se ale Isajev z následků exploze překvapivě rychle zotavuje.
„Je to jako zázrak,“ prohlásil tiskový mluvčí univerzity. „Doufáme, že se doktor Isajev co nejdříve uzdraví a vrátí se ke své práci. Všichni se už na něj těšíme.“
Fráze „kdybychom ji neměli, museli bychom si ji vymyslet,“ působí sice v případě DNA dost podivně, ale je to tak, přinejmenším v dramaticky se rozvíjejícím a nanejvýš pozoruhodném nanoinženýrství. Naštěstí DNA máme, a tak ji nanoinženýři vymýšlet nemusejí. Vlastně úplně postačí, když každé ráno v laboratoři obětují nějakou drobnost slepým a bezduchým silám evoluce, které mají dar z naprosto nanicovatých věcí postupně vytvořit úžasně užitečné vychytávky. A DNA je jednou z nich, takže, evoluce, díky!
Proč tolik komplimentů? Ještě tak natřít kousky téhle zázračné nukleové kyseliny jásavými barvami a dostanete nefalšované molekulární LEGO, které bezostyšně šlape na paty svému legendárnímu vzoru ve světě hraček. Molekulární inženýři také podle všeho velmi ctí slogan tvůrce původního tvůrce LEGO, dánského tesaře Christiansena „Leg godt!“ (česky „Hraj si dobře!“). S molekulárními kostičkami v podobě kousků řetězců DNA si dobře vskutku hrají, a to stále intenzivněji. Už jsme se dočkali celé řady zajímavých nanoinženýrských projektů, které využívají pozoruhodné konstrukční vlastnosti dílků nanostavebnice DNA, a to jsme nejspíš ještě na úplném začátku.
V živém světě je už DNA inženýrství vcelku všední. Umíme leccos provést přímo s genomem organismů, nejnověji například vyrobit kompletní a funkční umělý chromozom kvasinky. Vědci si chromozom synIII nejprve navrhli na počítači tak, že pozměnili původní chromozóm III slavné pivní kvasinky Saccharomyces cerevisiae a pak si ho nasyntetizovali a vložili do genomu kvasinky. Prý jim funguje skvěle. Se stavebnicí DNA se ale dá odvázat mnohem víc, i mimo přívětivé buňky.1)
Nanotechnologii skládání dvou- a trojrozměrných tvarů se vlastně od roku 2006 přezdívá DNA origami. Paul Rothemund z Caltechu tehdy vyvinul metodu skládání dlouhého řetězce virové DNA do roztodivných tvarů s pomocí kratších kousků DNA. Je to vlastně jen pár let, ale z původně rázovitého biotechnologického umění, které zahrnovalo nanosmajlíky a nanomapky Číny, už srší nejrůznější aplikace, jedna pozoruhodnější než druhá. Existuje už i speciální CAD software, ve kterém si lze požadovaný objekt DNA origami navrhnout, a pak si potřebné sekvence nasyntetizovat a složit.
Na Wyssově institutu pro biologicky inspirované inženýrství na Harvardu nedávno postavili DNA nanoroboty, kteří se mohou sami složit a také sami sebe zničit, když dopraví léčivo na místo určení, dejme tomu k nějaké odporné rakovinné buňce. Před pár dny vyzkoušeli docela důvtipné nanoroboty v živých švábech. Vědci do nich vpíchli různé koktejly nanorobotů s fluorescenčními značkami, a pak sledovali, co se bude dít. DNA nanoboti se dostali dovnitř a putovali tělními tekutinami švábů až na místo určení, kde uvolnili svůj náklad. Žhavou novinku jsou ve Wyssově institutu DNA origami nanostrojky s aktivním maskováním, které se dovedou vyhnout nepřátelsky naladěné imunitní obraně (abstrakt). Vývojáři se přitom inspirovali triky, které používají zlovolné viry, aby se vloudily do hostitelských buněk.
Podobné nanostrojky pro transport léčiv, skládané jako DNA origami, vyvinuli ve spolupráci pekingské Národní centrum pro nanovědy a technologie s Arizonskou státní univerzitou. Jejich nanostrojky vozí antracyklinové antibiotikum doxorubicin, které bývá běžnou součástí protinádorových chemoterapií. Jeho užívání provázejí nepříjemné vedlejší účinky chemoterapií, jako je vypadávání vlasů, zvracení, průjem a někdy i horší věci. DNA nanostrojky dovedou naložit docela obstojný náklad molekul doxorubicinu a dopravit ho bez větších problémů k nádorovým buňkám. Navíc se zdá, že takto doručený doxorubicin likviduje i buňky, které jsou jinak vůči této látce odolné.
Dánové z Mezioborového centra nanověd iNANO Aarhuské univerzity a z Centra pro DNA Nanotechnologie Dánské národní vědecké nadace zase nedávno z DNA origami vytvořili praktické nanoboxy, jakési klícky o rozměrech pár desítek milimetrů, které lze opakovaně otevírat a zavírat s pomocí speciálních DNA klíčů. Z DNA origami se dají postavit i rafinované nástroje pro práci se živými buňkami. Friedrich Simmel z Technické univerzity Mnichov (TUM) a jeho kolegové ze stavebnice DNA origami zkonstruovali umělý iontový kanál, který prochází skrz buněčnou membránu. Ten by bylo možné využít v chirurgicky přesném dávkování léčiv do buněk nebo třeba při vývoji biosenzorů.
Badatelé z amerického Národního institutu standardů a technologie (NIST) pro změnu použili dílky DNA origami ke skládání kvantových teček a nanočástic zlata. S pomocí DNA konstrukce přitom regulovali fluorescenci kvantových teček, které se teď mohou stát základem lepších fotodetektorů, chemických senzorů nebo třeba šikovných nanolaserů. Podobně fungují nanoantény z Technische universität Braounschweig (Brunšvik). Místní nanoinženýři postavili DNA origami antény, které s pomocí dvou nanočástic zlata na proteinovém pilíři, vzdálených od sebe 23 nanometrů, zesilují fluorescenční signály ve velmi nepatrných objemech.
Miniaturizace křemíkové elektroniky se nezadržitelně blíží ke své fyzikální hranici, a tak je nejvyšší čas pátrat po nových a dostatečně převratných materiálech. DNA origami tudíž budou nejspíš velice užitečné i v nanoelektronice. Věří tomu Adrian Keller z Institutu fyziky svazků iontů a výzkum materiálů v  Helmholtz-Zentrum Dresden-Rossendorf, když s kolegy právě DNA origami použili jako nový materiál k sestavení fungujících elektrických obvodů. K technologii DNA origami přidali ještě samoorganizování krátkých řetězců DNA a jejich spojením vytvořili molekulární lešení pro výrobu nanodrátků. Vůbec v konstrukci nejrůznějších důvtipných nanosenzorů se zatím uplatnění DNA origami rýsuje velice slibně.
DNA v elektronice nemusí být jenom origami. Tým Zhenan Bao ze Stanfordu se snaží nahradit křemík v elektronice dnes nesmírně populárním grafenem. Grafen je z atomů uhlíku uspořádaných jako plocha šestiúhelníků a jeho elektrické vlastnosti jsou vpravdě bizarní. Mimo jiné se může za určitých okolností chovat jako polovodič, takže z něj lze vyrobit tranzistor. Pro grafenový tranzistor jsou ale nutné proužky grafenu o šířce pár desítek atomů uhlíku a ty není úplně snadné získat. Bao a spol. je vyrábějí s pomocí DNA šablon, které jsou pro tenhle účel jako dělané.
Přitažlivost deoxyribonukleové kyseliny není jenom v samotné konstrukci. Je to sice luxusní a velice inspirativní stavebnice, její hlavní účel ale spočívá v relativně bezpečném uskladnění ohromného množství informace. A toho by byl pochopitelně hřích nevyužít. Je to úplně jednoduché, stačí do DNA zakódovat digitální nuly a jedničky. Zatím nejlíp si v tom s kolegy vedl Ewan Birney z Evropského institutu bioinformatiky (EBI) se sídlem v britském Hinxtonu. Povedlo se jim zapsat do DNA celkem 739 kB počítačových souborů, které obsahovaly všech 154 Shakespearových sonetů, zvukový záznam slavného projevu Martina Luthera Kinga „I Have a Dream“, legendární článek Jamese Watsona a Francise Cricka o objevu struktury DNA, fotografii sídla EBI v Hinxtonu a pak také popis metod, které při zápisu informace do DNA použili.2)
Birney a spol. DNA s uloženými daty kompletně syntetizovali, a pak zase přečetli a ze sekvence rekonstruovali původní data, prakticky se stoprocentní přesností. DNA se jim osvědčila jako velmi spolehlivé médium pro uložení dat s extrémně hustým zápisem, které navíc, jak se zdá, ve vhodných podmínkách, čili v chladu, suchu a temnu, vydrží přinejmenším desítky tisíc let. Problém je jen v tom, že jak zápis, tak i čtení dat v DNA není zrovna nejrychlejší. Nicméně, můžeme si docela slušně představit použití DNA datových úložišť pro případ apokalypsy. Pokud by naše civilizace zmizela ve víru globální katastrofy, ale někdo by to přežil a lidé pak měli potřebu dozvědět se moudra naší doby, mohli by si do takového úložiště zajít a přečíst si tam DNA.
Ať už budeme mít apokalyptické sklady DNA dat, anebo ne, nanoinženýři už teď molekulu deoxyribonukleové kyseliny bezmezně milují. Zatím nemáme tušení, jak vypadá život na jiných obyvatelných planetách. Astrochemici se ale nechali slyšet, že pokud nějaký takový život existuje, tak je docela dobře možné, že rovněž velmi podobným způsobem využívá DNA. Pro pozemské nanoinženýry by to bylo jistě příjemné potvrzení kvalit jejich oblíbené hračky. Do té doby můžeme rozvíjet DNA nanoprůmysl alespoň u nás doma, na Zemi.
1) V květnovém Vesmíru (Vesmír 93, 273, 2014/5) o syntetickém chromozomu píše Štefan Vilček.
2) Nick Goldman, jeden ze spoluautorů metody, loni přednášel i na TEDx Praha. Podívejte se na záznam jeho vystoupení.
